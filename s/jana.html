<!doctype html>
<html lang="cs">

<head>
  <title>League of Legends - Janna</title>
  <meta name="description" content="League of Legends - Příběh postavy Janna">
  <!-- Required meta tags -->
  <meta charset="utf-8">
  <meta name="viewport" content="width=device-width, initial-scale=1, shrink-to-fit=no">
  <!-- Bootstrap CSS -->
  <link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css"
    integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
  <link rel="stylesheet" href="../hl/1Ces.css">
  <link rel="stylesheet" href="CSS/css.css">
  <link rel="stylesheet" href="https://www.w3schools.com/w3css/4/w3.css">
  <link rel="stylesheet" href="https://use.fontawesome.com/releases/v5.7.0/css/all.css"
    integrity="sha384-lZN37f5QGtY3VHgisS14W3ExzMWZxybE1SJSEsQp9S+oqd12jhcu+A56Ebc1zFSJ" crossorigin="anonymous">
</head>

<body>
  <img class="card-img-top w3-border-bottom w3-border-amber" src="../img/janna.jpg" alt="Jana">
  <div class="tz1 tzs2">
    <a href="../hls/shl.html" title="Zpátky na stránku šampionů"><i class="fas fa-backward tz0 ns tzs"></i></a>
  </div>
  <div class="tz1 tzs2">
    <a href="Ss/Sjana.html" title="Tmavý a světlý mód"><i class="fas fa-adjust tz0 ns tzs1"></i>
      <!--  Pro tmavý motiv
          <i class="fas fa-circle i1 ns">           
            -->
    </a>
  </div>
  <h1 class="tz uprostred">JANNA</h1>
  <img class="card-img-top or" src="../img/header.png" alt="header">
  <h2 class="text-center karta">HNĚV BOUŘE</h2>
  <hr class="tz h">
  <section>
    <div class="row">
      <div class="col-xs-12 col-md-6 col-lg-4">
        <p class="v h">
          Janna, ozbrojená mocí runeterrských vichřic, je záhadný duch živlu větru, který chrání nemajetné obyvatele
          Zaunu. Někteří se domnívají, že ji k životu přivedly prosby runeterrských námořníků, kteří se modlili za dobrý
          vítr, když proplouvali zrádnými vodami a drsnými bouřemi. Na její přízeň a ochranu se od té doby odvolávali
          lidé v hlubinách Zaunu, kde se Janna stala světélkem naděje pro lidi v nesnázích. Nikdo neví, kdy a kde se
          objeví, ale většinou na pomoc přijde.
          Mnozí runeterrští námořníci vyznávají prapodivné a nezvyklé pověry, což není žádný div, protože o jejich
          životě a smrti často rozhoduje divoké a vrtošivé počasí. Někteří kapitáni trvají na tom, že musí palubu
          posypat solí, aby si moře nevšimlo, že se vzdálili od břehu. Jiní nezapomenou hodit první chycenou rybu zpátky
          do moře, aby dali najevo svou vlídnost. Nikoho tedy nepřekvapí, že se většina z nich doprošuje samotného větru
          o stálý vánek, klidné moře a jasné nebe.
          Mnozí se domnívají, že se přízračná Janna zrodila právě z těchto modliteb.
          Její počátky jsou skromné. Mořeplavci si někdy všimli jasně modrého ptáka salašníka těsně předtím, než se jim
          do plachet opřel silný zadní vítr. Jiní by přísahali, že ve vzduchu zaslechli pískání těsně před bouří, jako
          by je mělo varovat, že se blíží nečas. Jak se zkazky o těchto dobromyslných znameních šířily, býval častěji
          spatřen i onen pták. Někteří přísahali, že viděli, jak se tento pták proměnil v ženu. Tato záhadná panna, se
          špičatýma ušima a vlajícími vlasy, se prý vznášela na hladině a usměrňovala vítr máváním své hole.
          Mořeplavci vyráběli chatrné talismany z kostí mořských vrabců a lesklých ústřicových lastur, které
          připevňovali na přídě svých lodí. Úspěšnější plavidla vyráběla své talismany coby galionové figury na stěžně v
          naději, že jim okázalejší ukázka víry za odměnu vyslouží ještě lepší vítr. Runeterrští námořníci se nakonec
          shodli na jméně pro tohoto ducha větru: „Janna“, což je prastaré shurimské
          slovo, které znamená „strážce“. S tím, jak na Jannu začalo věřit víc a víc námořníků a svou víru projevovali
          čím dál propracovanějšími obětinami, její síla rostla. Janna pomáhala průzkumníkům zdolat neznámé vody,
        </p>
      </div>
      <div class="col-xs-12 col-md-6 col-lg-4">
        <p class="v h">
          odfoukávala lodě pryč od zrádných útesů a – zejména během bezhvězdných nocí – ovívala vřelým a uklidňujícím
          vánkem námořníky, kterým se stýskalo po domově. Povídalo se, že ty, kteří se plavili se zlým úmyslem – piráti,
          nájezdníci a jim podobní –, Janna někdy odvála z kurzu náhlými bouřemi a poryvy vichru.
          Janně její práce přinášela velkou radost. Ať už lidem pomáhala, anebo trestala ty, kteří si to zasloužili, na
          runeterrské oceány dohlížela s potěšením.
          Co si Janna pamatovala, západní oceán od toho východního kdysi oddělovala jediná pevninská šíje Valoranu. Aby
          bylo možné proplout ze západu na východ nebo z východu na západ, musely se lodě odvážit do táhlých a nesmírně
          nebezpečných vod kolem cípu jižního kontinentu. Většina lidí následně přinášela Janně oběti za silný vítr,
          který urychlil jejich zrádnou cestu podél skalistého pobřeží.
          Radní uspěchaného obchodního města na pobřeží této šíje už unavovalo sledovat, jak lodě dlouhým obloukem
          obeplouvají jižní světadíl, což často trvalo i mnoho měsíců. Najali si ty nejvynalézavější vědce, aby pomocí
          bohatých zásob chemikálií, jež byly v této oblasti nedávno objeveny, vytvořili obrovský průplav, který by
          velká valoranská moře sjednotil.
          Zpráva o průplavu se šířila jako příjice mezi námořníky. Taková plavební cesta by otevřela bezmezné obchodní
          příležitosti, umožnila by snazší plavbu zrádnými vodami, zkrátila by čas strávený na moři a poskytla by
          možnost přepravy zboží podléhajícího zkáze. Spojila by východ se západem i západ s východem, a co bylo
          nejdůležitější: znamenala by změnu.
          Díky tomuto průplavu by námořníci nepotřebovali Jannin vítr na to, aby se jejich lodě bezpečně vyhnuly
          valoranským útesům. Nemuseli by budovat pracné talismany ani vyhlížet salašníky na bouřném obzoru. Bezpečí a
          rychlost jejich lodí by už nezávisela na nepředvídatelném božstvu, ale na lidské důmyslnosti. A tak, zatímco
          stavba během následujících desetiletí pokračovala, Janna vypadla z přízně. Její malé oltáře se bortily, jak je
          rozklovávali rackové, a jen málokdo někdy zašeptal její jméno, a to i když bylo moře v zimě ostré a neklidné.
          Janna se cítila oslabená a její moc pomalu uvadala. Když se pokusila vyvolat bouři, dokázala vytvořit sotva
          lehký větřík. Když se proměnila do své ptačí podoby, dokázala letět jen pár minut, než si musela odpočinout.
          Před pouhými několika roky pro mořeplavce znamenala tolik – takhle snadno dokázali zapomenout na někoho, kdo
          chtěl jen vyslyšet jejich modlitby a zajistit jim bezpečí? Janna byla smutná z toho, jak pomalu upadala v
          zapomnění, a když byl průplav dokončen, nezbyl po ní nic než slabý vánek.
        </p>
      </div>
      <div class="col-xs-12 col-md-6 col-lg-4">
        <p class="v h">
          Otevření průplavu byla převeliká slavnost. Napříč celou pevninskou šíjí byly umístěny tisíce chemotechnických
          zařízení. Městští radní se shromáždili ke slavnostnímu zažehnutí nálože, čemuž přihlíželi cestovatelé z celého
          světa a čekali s úsměvem na tváři a pýchou v srdci.
          Zařízení se aktivovalo. Vyvalila se chemická mlha z roztavené skály. Celou šíjí se ozývaly výbuchy.
          Stěna útesu začala praskat. Země se začala třást. Zdejší shromáždění zaslechlo řev vody a sykot plynu.
          Právě tehdy se začaly ozývat ty výkřiky.
          Během následujících let nikdo nevěděl, co bylo přesnou příčinou onoho neštěstí. Někteří říkali, že za to mohla
          nestálost chemobomb, zatímco jiní se domnívali, že se stavitelé přepočítali. Ať už za to mohlo cokoliv,
          výbuchy způsobily řetězové zemětřesení, které otřáslo samotným jádrem pevninské šíje. Celé městské čtvrti se
          propadaly do oceánu a téměř polovina zdejších obyvatel náhle musela bojovat o vlastní život, když do sebe
          narazily proudy západního a východního moře.
          Když hladina polykala tisíce lidí, prosili o pomoc a modlili se, aby je někdo zachránil. Vyzývali jméno, na
          které si až donedávna jejich srdce vždy vzpomnělo v čase velkého nebezpečí na moři:
          Janna.
          Janna, kterou náhle zmítal příval zoufalých žádostí o pomoc, cítila, jak se zhmotnila s daleko větší mocí, než
          jakou v sobě kdy dřív měla.
          Mnozí z těch, nad kterými se zavřela voda, se již utopili, ale když z prasklin v ulicích unikala oblaka
          jedovatého chemoplynu a otravovala a dusila stovky nešťastníků, kteří se jich nadýchali, Janna věděla, jak jim
          pomoct.
          Zmizela ve vzdouvajícím se odporném plynu, jehož štiplavé sevření zachvacovalo bezmocné oběti zrození velkého
          průplavu. Pozvedla svou hůl vysoko nad sebe a zavřela oči, zatímco kolem ní kroužil vítr ve víru tak silném,
          že se ti, kdo ji vyvolali, báli, že je vír spolkne celé nebo že je roztrhá na kusy. Její hůl zářila čím dál
          jasnější modrou, dokud s ní konečně neudeřila do země, čímž plyn odvála jediným mocným závanem. Ti, kteří
          Jannu vyvolali, lapali po dechu a vzhlíželi k ženě, jež je zachránila, a přísahali, že už na ni nikdy
          nezapomenou.
          Náhle se ulicemi prohnal silný poryv větru a Janna byla pryč... ačkoliv někteří přísahali, že viděli, jak si
          modrý pták salašník udělal hnízdo na železoskleněných věžích vysoko nad městem.
          Celé roky poté, co bylo město jménem Zaun opraveno a nad ním byl vybudován Piltover, zůstává Jannino jméno v
          bezpočtu příběhů, které vyprávějí o potulném duchu větru, jenž se objevuje v časech velké nouze. Když zaunská
          Šeď zhoustne, podle některých ji Janna rozfouká a pak zmizí tak rychle, jak přišla. Když surovec nějakého
          chemo-barona zajde příliš daleko nebo když nikdo nevyslyší křik oběti, může se uličkou prohnat strašlivý závan
          větru a pomoct těm, kterým nechtějí pomoct ostatní.
          Někteří říkají, že Janna je jen mýtus: veselá pohádka, kterou si vyprávějí nejzoufalejší Zauňané, aby si ve
          chvílích nouze dodali trochu té naděje. Jiní – ti, kteří si na Jannu vzpomenou, když vítr hvízdá v úzkých
          uličkách města nebo když se sami choulí kolem ručně vyráběných talismanů (nyní dělaných spíš ze šrotu a
          převodů než z ptačích kostí) – však vědí své. Když vichr cloumá okenicemi a ze šňůry kvůli němu odlétá prádlo,
          Janna je určitě ve vzduchu. Na každý Den pokroku, ať už je počasí jakkoliv studené, věřící otevírají svá okna
          a dveře dokořán, aby Janna mohla odvát zatuchlý vzduch minulého roku a přivítat nový. Dokonce i skeptikům se
          zvedne nálada, když vidí zvláštního modravého ptáčka, jak prolétá zaunskými ulicemi. I když si nikdo nemůže
          být jistý, kdy, jak či jestli vůbec se Janna objeví, většina lidí se shodne na jednom: je hezké, když na vás
          někdo dává pozor.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 jana p-4">
    <p class=" uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Zhluboka se nadechnout</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Myslí si, že v Zaunu žijí jen smolaři.
          Samozřejmě že to nepřiznají – budou se usmívat, div jim zuby nevypadnou, a plácat nás po zádech a říkat, že
          Piltover by bez Zaunu nebyl ničím. Bez našich pracantů! Bez našeho čilého obchodu! Bez naší chemotechniky, o
          které všichni v Piltoveru předstírají, že si ji nekupují, až na to, že si ji kupují v jednom kuse! Zaun je
          nedílnou součástí piltoverské společnosti, říkají.
          Samé lži. Samozřejmě.
          Myslí si, že Zaun je město idiotů. Lidí moc hloupých na to, aby se dostali do piltoverských zlatých věží.
          Lidí jako já.
          Celé měsíce jsem prodával třpyt, abych si mohl dovolit přihlášku do učení u klanu Holloran. Studoval jsem
          každou zašlou a opotřebovanou knihu o mechanických převodech, kterou jsem našel. Postavil jsem prototyp
          mechanického nátepníku pro lidi se zlomeným či artritickým zápěstím, který jim zvyšoval pohyblivost. Udělal
          jsem všechno, co bylo v mých silách, abych si zasloužil učednictví v Piltoveru. Dokonce jsem se dostal do
          poslední fáze schvalovacího procesu: na osobní setkání se samotným Boswellem Holloranem.
          Byla to prý už jen formalita. Jen způsob, jak mě přivítat do rodiny.
          Vstoupil do místnosti, podíval se na můj Šedí poskvrněný oděv a vydal přidušený smích, ve kterém nebyla ani
          špetka veselosti. Prohlásil: „Je mi líto, chlapečku – krysy ze skládky mezi sebe nepouštíme.“
          Ani se neposadil.
          Takže jsem zase tady. V Zaunu. Jako další idiot.
          Po ulicích se povaluje Šeď, která mě vítá zpátky. Většinou je natolik řídká, že se můžete zvolna nadechnout,
          aniž byste pak museli vykašlat něco vlhkého. Ale dneska je to něco, čemu říkáme Zášeď. Dusí vás každý nádech.
          Hruď máte sevřenou. Vidíte si sotva na konečky prstů. Chce se mi utíkat, ale vím, že nemám kam. Mám pocit,
          jako by mě Šeď chtěla pohltit, rozdrtit, udusit.
          V takových chvílích se modlím k Janně.
          Ne každý v Zaunu věří tomu, že je skutečná, ale má matka víru nikdy neztrácela. Vyprávěla mi o tom, jak se jí
          v den mého narození na okně usadil modrý pták salašník a ona věděla – věděla –, že takhle jí Janna dala
          najevo, že budu v pořádku.
          Samozřejmě, že se pletla. Nakonec jsem v pořádku nebyl. Před pár lety moje matka zemřela, když prohledávala
          skládku a já se musel vychovat sám jen s těmi několika málo převody, co mi zanechala. Pak už to byla klasika:
          neuměl jsem si dělat kamarády. Často mě mlátili. Kluk, kterého jsem miloval, na oplátku nemiloval mě. Chtěl
          jsem studovat, chtěl jsem si díky svému myšlení probojovat cestu až do Piltoveru. Nešlo to. Došlo mi, že na mě
          Janna zapomněla.
        </p>
      </div>
      <div class="col-md-6 col-sm-12">
        <p class="v h text-center p-4">
          Ale ten talisman, který mi matka dala, jsem si nechal dodnes: dřevěná rytina s modrým ptákem, kterého viděla.
          Jen pro takové podobné okamžiky, jako byl i tenhle.
          A tak sedím na vlhké zemi, protože se mi ani nechce hledat lavičku, vytáhnu ten talisman s ptákem salašníkem,
          který mám vždycky v košili, a rozmlouvám s Jannou.
          Samozřejmě, že ne nahlas – nepotřebuju, aby si lidi mysleli, že jsem nějaký chemo-popálený blázen –, ale i tak
          s ní mluvím.
          Nic po ní nechci. Jen jí vyprávím o tom, jaký jsem měl den a jaký den jsem měl včera, o tom, jak se bojím, že
          ze mě nikdy nic nebude a že umřu tady dole po kolena v Jímce a nezůstane po mně nic stejně jako po mojí matce,
          a o tom, že občas mám chuť prostě utéct někam, kde se můžu nadechnout a kde se nebudu muset tolik bát a kde se
          mi nebude chtít pořád brečet, a o tom, jak se nenávidím za to, že se mi chce brečet, protože to mám i tak o
          tolik jednodušší než ostatní lidi, a o tom, jak mě občas napadne, že bych prostě mohl skočit do chemojezírek v
          Jímce, prostě skočit za svou matkou a klesnout až na dno a nechat si naplnit plíce tekutinou, protože pak by
          konečně bylo po všem. Říkám Janně, že doufám, že je v pořádku. Doufám, že je šťastná, ať už je kdekoliv.
          V ten moment ucítím, jak mě po tváři hladí vánek. Jen lehké zavanutí, ale cítím ho. Záhy cítím, jak mi
          odfoukává vlasy z tváře. Vítr kvílí hlasitě a rychle a vzápětí mi kabát plandá ve vzduchu a já si připadám,
          jako bych byl uprostřed větrného víru.
          Přede mnou se kroutí Šeď, kterou vítr zvedl tak, že to vypadá, jako by plynula odevšud najednou. Mlha se
          pomalu rozplyne a já vidím, jak ostatní kolemjdoucí na úrovni Entresolu sledují, jak se vznáší pryč.
          Vítr ustává.
          Šeď se rozehnala.
          Můžu dýchat.
          Ne jen po malých opatrných zalapáních, ale hezky zhluboka tak, abych si naplnil plíce studeným čerstvým
          vzduchem. Slunce, které už nehalí Šeď, svítí skrz piltoverské věže přímo na Zaun.
          Nahoře vidím Piltoverce, jak na nás shlížejí. Když jim Šeď nehalí výhled, můžou se na nás koukat dolů ze svých
          honosných můstků a ochozů. Myslím, že se jim ten výhled moc nezamlouvá. Nikdo si nechce připomínat, že žijí
          nad chudinskou čtvrtí. Zahlédnu i pár zamračených úšklebků.
          A tehdy ho opět spatřím: Boswella Hollorana. V ruce drží sladký koláček a zase na mě shlíží shůry. Na tváři má
          výraz znechucení, stejně jako předtím.
          Jsem tak zabraný do té jeho povýšenecké tváře, že si ani nevšimnu, že za mnou někdo stojí, dokud mi na rameno
          nepoloží svou ruku.
          „To nic,“ řekne a já vím, kdo to je, aniž bych se musel otáčet.
          Stiskne mi rameno, pak si klekne a zkříží mi paže na hrudi, takže mě zezadu obejme.
          „Bude to v pořádku,“ řekne.
          Prameny jejích vlasů mi padají na ramena. Voní jako vzduch po dlouhém dešti.
          „Možná to není v pořádku teď. Možná nebudeš v pořádku ještě nějakou chvilku. Ale to nevadí. Protože jednou,
          aniž bys přesně věděl, kdy nebo proč nebo jak se to stalo, budeš šťastný,“ říká. Tvář mám teplou a vlhkou a
          nevím, kdy jsem začal brečet, ale je to úleva, jako když se rozeženou mraky, a já sevřu její paže a ona mě
          drží a pořád mi dokola opakuje, že je to v pořádku, že je tady a že bude líp.
          Nevím, jak dlouho mě drží, ale brzo vidím, že na mě všichni na zaunském Entresolu i nahoře na piltoverských
          ochozech zírají.
          Než stihnu cokoliv říct, řekne ona: „Nemysli na ně. Starej se jen o sebe. Uděláš to pro mě?“
          Chce se mi něco říct, ale místo toho jen přikývnu.
          „Děkuji ti,“ řekne a políbí mě na vlhkou tvář a ještě jednou, naposledy, mě rychle stiskne.
          Vstane a propluje kolem mě. Poprvé ji vidím celou – vysokou éterickou postavu, o které bych si byl myslel, že
          jsem si ji vymyslel, kdyby se mě zrovna před chvílí nedotýkala. Všímám si jejích dlouhých špičatých uší.
          Chodidel, která se nedotýkají země. Vlasů, které jí vlají ve větru – i teď, když žádný nefouká. Oči má tak
          modré, že je mi trochu zima jen z toho, jak se na ni dívám.
          Ale pak se usměje, mrkne a řekne: „Tohle si určitě nenech ujít.“
          Náhle se zvedne silný vítr – tak rychlý a ostrý, že si musím zakrýt oči. Když je opět otevřu, je pryč, ale
          vítr stále duje. Vane nahoru k Piltoveru a jeho civícím obyvatelům.
          Kvílí, jak nabírá na rychlosti i na síle, a Pilťáci se utíkají někam schovat, ale už je příliš pozdě: vítr na
          ně udeřil plnou silou, opírá se jim do šatů a cuchá jim vlasy. Boswell Holloran vykřikne hrůzou, když ho vítr
          shodí z ochozu.
          Zdá se, že se zřítí do náruče jisté smrti, ale další poryv větru vystřelí vzhůru a výrazně zpomalí jeho pád,
          jako by ho vítr dolů jen snášel. Na jeho výrazu byste to ale nepoznali. Přestože padá k zemi rychlostí volně
          se snášejícího listí, křičí celou tu cestu dolů. Hodně vysokým hláskem. Hodně nedůstojně.
          Zatímco klesá, šaty mu ve větru plandají a pleskají ho do tváře, dokud se nesnese jen pár palců nad kaluž.
          „Já–“ začne, načež vítr zmizí úplně a on přistane zadkem v louži, takže si zničí oděv, který byl podle mě
          hodně drahý. Křičí překvapením, bolestí i rozčilením a cáká kolem sebe vodu jako vzteklé dítě. Snaží se
          postavit na nohy, jenže uklouzne a zase spadne. Jestli to mám říct úplně na rovinu, vypadá jako idiot.
          A já se nemůžu přestat smát.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 jana p-4">
    <p class=" uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Město ze skla a ze železa</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          „Pospěš si, Wyne!“ vykřikl Janke. „Sílící sten už jede!“
          „Já vím!“ odpověděl rovněž křikem. „Mně to říkat nemusíš!“
          Wyn slyšel pištění naolejovaného železa a na jazyku cítil kovovou pachuť. Vnitřek ventilační trubky, kterou
          prolézal, se celý klepal tím, jak se magidraulický výtah blížil.
          Přitiskl záda k zešikmenému kování a nohama, do kterých ho chytaly křeče, se zapřel o druhou stranu. Když se
          podíval nahoru, čtverec světla, který představoval konec potrubí, mu připadal nemožně vzdálený. Nad ním se
          objevila hlava: jeho starší bratr Nico.
          „Už jen kousek, prďolo,“ řekl Nico a natáhl k Wynovi ruku. „Mám tam k tobě slízt?“
          Wyn zavrtěl hlavou a zabral. Tlačil s páteří narovnanou, až ho svaly na nohou pálily. Píď za pídí se posouval
          výš, dokud nebyl natolik blízko, aby se mohl natáhnout po bratrově ruce.
          Nico ho popadl za zápěstí a táhl, aby ho z potrubí dostal. Wyn přistál těžce a zakopl, takže padl tváří do
          skalního výklenku, který znalo každé děcko v Zaunu. Byl sotva tak vysoký a široký, aby se tam vedle sebe
          vestoje vešli, a za jeho hranou už nebylo nic než příkrý sráz. Sotva deset metrů za jeho okrajem byly tři
          podpůrné sloupy výtahu, každý dva yardy široký a ukutý ze silného železa.
          Feen se postavil na nejvzdálenější část okraje a shlížel dolů se šíleným úšklebkem na tváři. Kolem něj
          profukoval vítr, takže mu sešívané šaty plandaly a vlasy úplně zdivočely. Kez se postavila k Nicovi a tváře jí
          plály vzrušením. Janke si dlaní nervózně popleskával tetování na stehně a mračil se na Wyna.
          „Málem jsme to kvůli tobě promeškali.“
          „Sten tady ještě není,“ odsekl Wyn. „Nepromeškali jsme nic.“
          Janke na Wyna vrhl pohled, ale když tady byl Nico, nedovážil se cokoliv říct ani udělat. Tehdy v Domě naděje
          pro nalezence byl Janke surovec, kterému šikana nebyla cizí, ale mít po ruce surovce se občas hodí, když
          mizerně placení ranaři chemo-baronů rádi kopou do těch, co jsou na tom ještě hůř.
          Kez se natáhla, aby Wynovi pomohla vstát. Usmál se a její ruku přijal.
          „Díky,“ řekl.
          „S radostí,“ řekla a naklonila se, aby byla přes ten hluk slyšet.
          Wyn ucítil silné mýdlo, kterým se to ráno myla – jako chemická citronová šťáva. Vzhledem k povaze této výpravy
          se snažila přizpůsobit i oblečení, takže vyhrabala nějaké staré šaty z krabic s oděvy, které odhodily děti, co
          z nich vyrostly, anebo ti, kteří z domu pro nalezence odešli, když už na to měli věk. Wyn z vlastních šatů
          setřásl většinu prachu a špíny, ale vedle Kez se najednou cítil nesmírně ušmudlaný.
          „Ještě nikdy jsem na Stenu nejela,“ řekla, stále pevně svírajíc jeho ruku. „A ty?“
          Skřípění sílilo. Rachotivé řinčení výtahového soustrojí se s ohlušujícím řevem ozývalo z promočených, řasově
          zelených zdí výklenku. Feen se na něj díval a Janke se ošklivě šklebil. Díky strachu z toho, že by vypadal
          jako hloupé děcko, se mu lhalo snadněji.
          „Já? Jasně, mockrát!“ řekl a okamžitě mu bylo jasné, že to byla chyba. Wyn se ohlédl přes rameno. Ostatní se
          hroužili na okraji a se zaťatýma nohama se nakláněli do větru.
          Wyn se naklonil blíž ke Kezině uchu.
          „Promiň, nevím, proč jsem to řekl,“ hlesnul. “Ještě jsem to nedělal. Ani jednou. Neříkej to ostatním, ale mám
          z toho nahnáno.“
          S úlevou si oddechla.
          „To je dobře. Nechtěla jsem být jediná.“
          Projet se na Sílícím stenu byla pro děti Zaunu jedna z mnoha zkoušek dospělosti. Stejně jako dostat se na
          vrchol Starého hladovce a nic si při tom nezlomit, okrást nějakého baronova muže či hrát „zaklepej a zdrhni“ s
          jímkařem na chůdách. V Zaunu byla zdánlivě nekonečná série šíleně nebezpečných zkoušek, kterými jste museli
          projít, pokud jste chtěli, aby vás ostatní skutečně uznali za otrlé dítě z ulice.
          Ale když Wyn sbíral odvahu k tomu, aby skočil ze skalnatého srázu, přišla mu tahle zkouška jako ta
          nejšílenější. Řev blížícího se výtahu byl čím dál silnější a plnil výklenek skřípotem kovu o kov a randálem
          hrčících převodů.
          Nico se postavil, vyklonil se ven a podíval se dolů. Pak se s křivým úšklebkem otočil a zvedl palec nahoru.
          Pokrčil kolena a vrhnul se z útesu. Ruce a nohy mu vlály a brzo se ztratil z dohledu. Janke, který se nechtěl
          nechat zahanbit, následoval: skočil z okraje a vydal ze sebe divoké zavýsknutí. Feen svého kamaráda následoval
          a smál se jako pomatenec.
          „Připravená?“ zakřičel Wyn, jehož slova zanikla v hluku Sílícího stenu.
          Kez přikývla. Nemohla ho slyšet, ale pochopila ho. Ještě stále se nepustila jeho ruky. Zakřenil se a společně
          se rozeběhli k okraji útesu. Wyn měl srdce až v krku, bušilo mu do žeber jako pneumatické kladivo. Jeho krok
          znejistěl, ale teď už bylo pozdě na to přestat. Doběhl k okraji útesu a skočil do větru. V jeho odbojném křiku
          se zračil zároveň strach a siláctví.
          Země pod ním zmizela. Mezi ním a spodními patry Zaunu, stovky yardů pod ním, nebylo nic než prázdný vzduch.
          Wyna zachvátila čirá, nelíčená hrůza. Sevřela ho jako kovářský svěrák a vytlačila mu vzduch z plic. Wyn se
          řítil k zemi a přistihl se, jak mává rukama, jako by se snad mohl najednou naučit létat jako skalní písklouni.
          Podíval se dolů. Oválný skleněno-železný tvar Sílícího stenu byl pod ním a rychle mířil nahoru.
          Nico, Janke a Feen už na něm byli, drželi se jeho barokního mřížoví nebo se opírali o jeho klenbu. Wyn narazil
          do tlustého skla a převalil se. Natáhl se po držadle, sjížděje po křivce vnějších oken. Jeho upocené ruce se
          po něm jen sklouzly. Nohy mu šmátraly po něčem, o co by se zastavil. Po čemkoliv, co by zpomalilo jeho
          klesání.
          Nic.
          „Ne, ne, ne...“ zalapal po dechu, zatímco sjížděl po oblém povrchu k okraji. „Janno, slituj se!“
          Spodní vítr ho převrátil na záda a on uviděl bronzový hák, který si pyšně trčel z boku obřího výtahu. Vrhnul
          se k němu a zdálo se, že se mu vítr opřel do zad zrovna tak akorát, aby na něj dosáhl. Sevřel prsty kolem kovu
          a jeho klouzavé klesání do zapomnění se zastavilo.
          Když byla hrozba dlouhého pádu a velmi tvrdého následného zastavení odvrácena, Wyn dokázal dostat nohy pod
          sebe a rozhlédl se po Kez. Spatřil ji o něco výš, jak se hystericky směje tomu, že přežila. Wyn ucítil potřebu
          se smát a nemohl se přestat křenit jako šílenec, když šplhal nahoru tam, kde horní povrch Sílícího stenu nebyl
          tak zkosený.
          Nico zavýsknul, když ho uviděl, a šťouchnul Jankeho do paže.
          „Vidíš? Já ti říkal, že to zvládne!“
          Wyn se vyšplhal ke svému bratrovi a nohy měl gumové jako třpytohlav po celonočním tahu. Pořádně se nadechl
          čistého vzduchu. Dole v Jímce měl vzduch texturu, ale tady nahoře byl ostře čirý, až z toho dostal drobnou
          příjemnou závrať.
          „To vůbec nebylo špatný, prďolo,“ řekl Nico a poplácal ho po zádech. Jeho starší bratr si odkašlal a vyplivl
          na sklo chrchel šedého hlenu. Nico si otřel rty rukou a Wyn si nemohl nevšimnout, že mu na ní zůstala trocha
          zakalených slin.
          „Jo, pohoda,“ řekl Wyn.
          Nico se nad jeho siláctvím zasmál. „Ale stálo to za to, ne?“
          „Je to nádhera,“ řekla Kez.
          Wyn musel souhlasit. Hluboko pod nimi se na skalnatém podloží kaňonu rozkládal Zaun jako třpytivý, lahvově
          zelený pás světla a barev. Nad Továrništěm byly vidět duhové oblouky výparů a nad chemdílnami tančily tetelící
          se sloupce kouře. Odsud se jímková jezírka třepotala jako smaragdové přeludy a mrkající světélka krbů v
          temnotě připomínala hvězdy, které z Domu naděje vídali jen málokdy.
          Wynovi se do očí vedraly slzy a on sám sobě tvrdil, že je to kvůli štiplavosti vzduchu. Vysoko nad nimi svítil
          Piltover a jeho věže ze slonoviny a bronzu, mědi a zlata. To bylo také nádherné, ale krása Zaunu byla zažitá.
          Jeho ulice byly plné života a elánu, každá z nich oplývala dmoucí se uspěchanou masou lidství. Wyn Zaun
          zbožňoval. I přes všechny nedostatky, a že jich bylo hodně, mu jeho ryzí nepředvídatelnost a bujarost dodávaly
          na rytmu, který Piltoveru často scházel.
          Wyn se podíval dolů skrz sklo pod svýma nohama a spatřil spoustu lidí, kteří zírali nahoru na něj. Cestující v
          Sílícím stenu byli zvyklí na to, že se během cesty někdo přidal a svezl se nahoru, ale to neznamenalo, že se
          jim to líbilo. Bylo mezi nimi pár Zauňanů, ale většina z nich byli zazobaní Pilťáci, kteří se vraceli po
          večeru stráveném v obchodních arkádách s plynovým osvětlením, jídelních salonech se skleněným stropem či
          dunivých hudebních síní Zaunu.
          „Zatracený Pilťáci,“ řekl Janke. „Lezou dolů do Zaunu, aby si tam užívali. Myslej si, že žijou nebezpečně, ale
          na konci večera stejně utečou zpátky nahoru do Piltoveru.“
          „Kdyby to nedělali, v Zaunu by bylo mnohem míň peněz,“ podotkla Kez. „Pilťáci se dobře přiživujou na Zaunu a
          my se dobře přiživujeme na nich. A kolik skvostnejch dnů jsme si užili my nahoře v Piltoveru? Pamatuješ na ten
          ohňostroj nad Slunečníma branama při posledním Dni pokroku? Pamatuješ na tu pilťáckou holku, kterou jsi balil?
          Namluvíš toho hodně, Janke, ale nakonec jsi to vždycky ty, kdo chce, abysme vyrazili nahoru.“
          Janke zrudnul a všichni se rozesmáli.
          „Já jim něco ukážu, to budou čubrnět!“ řekl Feen a zazubil se. Vychrtlý kluk si shodil kšandy z ramen, sundal
          kalhoty a usadil se zadkem na skleněném stropě. „Hej, Pilťáci, dneska vychází úplněk!“
          A jako pes, který vláčí zadek po zemi, se Feen sklouznul po skle s holým zadkem vystaveným na odiv všech lidí
          pod ním.
          Všichni se bouřlivě smáli zděšeným výrazům na tvářích cestujících ve výtahu – muži zakrývali oči dětem a na
          zlobivé Zauňany hrozili pěstí.
          „Nepojedeme až nahoru,“ prohlásil Nico, který sotva popadal dech a utíral si slzy z očí. „Babettino divadlo je
          na úrovni Entresolu.“
          „Dyk ani nevíme, jestli tam Mamá Elodie bude,“ opáčil Janke.
          „Bude tam,“ řekl Wyn. „Viděl jsem na jejím stole plakát. Malovaný obrázek toho, jak zpívá na jevišti. Je to
          jistý, jako že po dni přichází Šeď. Ale musíme si pospíšit, vystupuje při osmým zazvonění a už odbíjeli
          šestý!“
          Mamá Elodie byla paní Domu naděje, domova pro nalezence, jenž se staral o blaho spousty sirotků, kteří osiřeli
          vinou katastrofy, jež roztrhla Zaun vedví. Původně ho financovaly rodiny, ze kterých se později staly
          piltoverské klany, takže jeho zdi mohly hostit přes dvě stě sirotků. Ale během toho století od jeho otevření
          se jmění tohoto ústavu vytratilo, neboť peníze z nově zrozeného města nahoře přestaly téct. Bohaté rody
          doslova z vyšších sfér se rozhodly, že už svou vinu zmírnily dostatečným množstvím peněz, a byl konec.
          Mamá Elodie byla jedinou zaměstnankyní, která zůstala i poté, co přívod peněz vyschl – žena s tmavou pletí,
          která o sobě říkala, že je ionská princezna. Wyn měl podezření, že je to jen taková báchorka, aby z
          chemo-baronů vyloudila dary, ale samotnému se mu líbilo, když vyprávěla, jak před nudným životem v paláci dala
          přednost tomu, aby mohla vidět svět. Wyn si nedokázal představit, že by se někdo k takovému bohatství obrátil
          zády, ale s nikým jiným z Ionie se ještě nesetkal – a to ani když vypomáhal námořníkům dole v docích.
          Každý žebráček a nalezenec v Domu naděje slyšel, jak si Mamá Elodie při vaření a uklízení zpívá. Její hlas byl
          mimořádný a Wyna už několikrát její ukolébavky uspaly jako dítě v náručí. Wyn Mamá Elodie zrovna nesl šálek
          bylinkového čaje, když mezi štosem dopisů s ohnutými rohy viděl ten složený plakát na Babettino divadelní
          království. Stihl se na něj podívat jen letmo, ale přísahal na truhlu zlatých převodů, že to byla Mamá Elodie
          oděná do svých nejlepších parádních šatů, jak zpívala na osvětleném jevišti. Všimla si jeho pohledu a poslala
          ho pryč s pohlavkem za uši a ostrým napomenutím za to, že je vlezlý.
          Řekl ostatním, co viděl, a do hodiny dali dohromady plán, jak se vyplížit ven a slyšet ji zpívat.
          „Hele!“ vykřikl Wyn a šťouchl Nica do žeber.
          Nico se podíval dolů a přikývl, když si všiml strojvedoucího v uniformě, jak křičí do pružné mluvicí roury.
          „Varuje zřízence nahoře, aby si dali pozor na Zauňany, co se vozí zadarmo,“ řekl Nico. „Ale na tom nesejde.
          Pamatuj, že až na plošinu nejedeme.
          „A kde teda vystoupíme?“ zeptal se Feen, který se postavil na nohy a – naštěstí – si už zase oblékl kalhoty.
          „Těsně pod nástupní plošinou je starý navíjecí soustrojí,“ řekl Nico a ukázal nahoru. „Je to tam hezky plochý
          a široký a hnedka vedle je ventilační potrubí, ze kterýho se ztratil poklop.“
          „To budeme muset zase skočit?“ zeptal se Wyn.
          Nico se zazubil a mrknul.
          „Jo, ale pro někoho tak zkušenýho jako ty by to neměl bejt problém, ne?“
          Wyn rozechvěle vydechl. Dlaně měl zkrvavené tam, kde se zachytily o zarezlé držadlo navijáku. Jeho druhý skok
          do řídkého vzduchu byl stejně tak děsivý, až se mu sevřely vnitřnosti, ale tentokrát aspoň věděl, že to
          dokáže. Sílící sten pokračoval ve své cestě nahoru a Wyn byl rád, když mu zmizel z dohledu.
          Aspoň že cesta zpátky dolů do Zaunu bude snazší. Sejdou totiž po schodech vytesaných do holé skály, případně
          se sklouznou po točitém schodišti, které se zavrtávalo do převislých struktur zavěšených na stěně útesu.
          Plošina s navijákem byla hned vedle otevřeného ventilačního potrubí, přesně jak to Nico předpověděl. Vevnitř
          to páchlo toxickým odtokem, ale aspoň tam bylo převážně sucho. Naštěstí byla šachta dostatečně velká, že se
          tam dalo postavit, což znamenalo, že tudy nejspíš přímo dolů do Zaunu protékala spousta maglajzu.
          „Kam to vede?“ zeptala se Kez a opatrně se vyhýbala zelenkavému slizu, který prosakoval puklinami v železe.
          „Ústí to hned za Bonscuttovou čerpací stanicí, myslím,“ řekl Nico.
          „Ty to nevíš jistě?“ zeptal se Janke. „Já myslel, že užs tudyma šel.“
          „Však jo, ale to bylo asi před rokem a já si nejsem tak úplně jistej, jestli ty trubky povedou tam co
          posledně.“
          Šli potrubím, které stoupalo a klikatilo se skálou. Kov sténal a vrzal s tím, jak se útesy pohybovaly.
          „Útesy už zase sténaj,“ řekla Kez.
          „A co říkaj?“ zeptal se Wyn.
          „To nikdo neví,“ odpověděla mu. „Mamá Elodie mi kdysi říkala, že ta skála je pořád ještě smutná kvůli tomu, co
          se stalo, když ji rozlomili, aby udělali ten průplav. Občas říkává, že když skálu přemůže smutek, sténá, a
          kvůli tomu se země otřásá.“
          „Takže ty roury klidně můžou víst někam do kamenný stěny nebo zátarasu z pokroucenýho kovu?“ řekl Janke.
          „Můžou,“ řekl Nico. „Ale pochybuju o tom. Hele.“
          Nico ukázal na tenké paprsky světla nahoře před nimi. Ve vzduchu visely chomáče prachu a Wyn si všiml rezavého
          žebříku, který vedl ke čtvercovému poklopu v potrubí.
          „Zdá se, že jsme našli cestu nahoru,“ pronesl Nico.
          Wyn se dosud na úroveň Entresolu podíval jen párkrát za život a při každé příležitosti to na něj udělalo velmi
          živý dojem. Entresol se nacházel přímo pod pomyslnou hranicí mezi Piltoverem a Zaunem – která se ale stejně
          neustále měnila – a byl vzkvétajícím centrem kosmopolitních obchodních arkád, nočních podniků, recitálových
          síní a domů rozkoše, takže představoval jednu z těch nejlidnatějších čtvrtí dvojměstí. Lidé, kteří zde žili a
          těžce pracovali, ho také obecně považovali za místo, kde se vykonávala ta skutečná práce v Zaunu.
          Když vylezli z potrubí, rychle se oprášili a vydali se jednou z hlavních ulic. Wyn a Kez byli ti jediní, kteří
          dokázali číst dost dobře na to, aby rozluštili kurzívou psané pouliční cedule, a Kez je zavedla k široké
          třídě, která se hemžila těmi nejúžasnějšími lidmi, jaké kdy Wyn viděl.
          Muži a ženy z Piltoveru i Zaunu se na této dlážděné ulici vesele mísili, na sobě měli barevné parádní šaty a
          klobouky s peřím. Ženy nosily skládané šaty s nabíranými límci a křiklavě barevnými šerpami. Na mužích se
          skvěly dlouhé kabáty a leštěné boty, které by dole v tom bahně nevydržely ani den.
          „Všichni se usmívaj,“ řekl a cítil, jak se koutky jeho úst zvedly, aby je napodobily. „A smějou se.“
          „Ty by ses smál taky, kdyby ses nemusel každej den starat o to, kde seženeš co do huby,“ prohlásil Janke.
          Wyn chtěl odpovědět, ale Nico zavrtěl hlavou. Janke přišel do Domu naděje starší než většina nalezenců a
          zbývala jen chvíle do okamžiku, kdy odejde, aby si našel vlastní místo ve světě. Není divu, že byl zapšklý.
          Wyn jeho zatrpklost chápal. Koneckonců, kdo by nechtěl víc, než kolik má? Kdo by nechtěl žít na nějakém lepším
          místě, kdyby mohl? Drsná realita světa byla taková, že lidé žili tak vysoko, jak si to jen mohli dovolit.
          Většina lidí se spokojila se svým místem v tom velkém plánu všech věcí, ale Wyn toužil po životě, který by
          mohl strávit na místě, kde by mohl ruku v ruce kráčet s nějakou pěknou dívkou, vzít ji na představení a dát si
          jídlo za svitu měsíce, kdykoliv by se mu zachtělo.
          Pod vlivem tohoto popudu vzal Kez za ruku, a když se neodtáhla, srdce se mu rozbušilo víc než při tom prvním
          skoku. S Nicem ve vedení kráčeli středem ulice, jako by tam měli právo být. Což samozřejmě měli, ale ty
          pohledy, které přitahovalo jejich ušpiněné oblečení, dávaly jasně najevo, že i když je nikdo nevykopne zpátky
          dolů, nebyli tady zrovna vítaní.
          Wyn se na okamžik zasnil o tom, že by tady mohli zůstat navždy, procházet se po ulici osvětlené chem-lumeny,
          být obklopení lidmi, kteří by jim mohli ukázat cestu k těm nejlepším lahůdkářstvím s tou nejjemnější
          skalkachnou pečenou ve vlastní šťávě, anebo by jim poradili, na které představení se prostě musí zajít
          podívat. Představil si sám sebe oblečeného jako šviháka, jak zdraví spoluobčany a smeká klobouk před zástupci
          klanů, kteří sem přišli na návštěvu.
        </p>
      </div>
      <div class="col-md-6 col-sm-12">
        <p class="v h text-center p-4">
            „Tohle je kulti-vent?“ zeptal se Wyn a ukázal na mřížovinovou kupoli z kouřového skla, která čněla z okraje
            útesu.
            „Řekla bych, že jo,“ řekla Kez. „Já je vždycky viděla jen zezdola.“
            Ona skleněná kupole byla ke skále připevněna železným mostem a napjatými kabely. Na chvíli se zastavili, aby
            se pokochali tou nádhernou podívanou, již jim výhled skýtal. Za sklem se o malý lesík vysokých stromů s
            klenbami ze širokých listů staral zahradník v róbě s potetovanou oholenou hlavou. Oproti zeleni uvnitř
            kontrastovala široká paleta květin s červenými, zlatými a modrými okvětními lístky. Wyn ve svém životě ještě
            nikdy nic tak krásného neviděl. Zamával na zahradníka a přál si, aby se tím hájkem mohl procházet s Kez,
            přivonět k voňavým květům a cítit mezi prsty na nohou měkkou trávu.
            Zahradník se usmál a zamával na oplátku, načež se vrátil ke svým povinnostem.
            Rozezněly se zvony. Wyn napočítal celkem sedm.
            „Jdeme,“ řekl naléhavě. „Představení za chvíli začne.“
            Janke se otočil na Nica. „Určitě víš, kde to místo je?“
            „Babettino divadlo? Jo, vím,“ odpověděl Nico a zakryl si ústa, protože se znovu rozkašlal. „Jednou jsem tam
            vzal Aleezu, když jsem měl pár drobnejch potom, co jsem porazil toho obchodníka z Bel’zhunu v pijácký
            soutěži.“
            Wyn si tu noc dobře pamatoval – jak nevěřícně zíral na svého bratra, který tam kopal jednoho panáka kouaxi za
            druhým, a to byla silná pálenka, o které ten Shuriman říkal, že se vyrábí z kvašeného kozího mléka. Dostali se
            až na dvacet panáků, když se ten kupec konečně sesunul pod stůl. Nico měl kocovinu celý týden, než vůbec mohl
            začít utrácet svou výhru.
            „Je to tady kousek,“ řekl Nico, když vešli na obrovské náměstí vytesané do útesů.
            Lidí bylo na tomto širokém otevřeném prostranství nepočítaně – mluvili, vyjednávali a smlouvali o všem možném.
            Náměstím procházelo i pár lidí s kovovými augmentacemi, přičemž každý měl na sobě pečeť jednoho z
            chemo-baronů, ale bylo jich málo a ostražité pozornosti už takhle přitahovali víc než dost.
            Na druhém konci náměstí stála velká budova plná živých barev a hluku. Naháněči hlasitě ponoukali kolemjdoucí,
            aby šli dovnitř, a rozdávali plakáty. Předsíň budovy utvářely vroubkované sloupy z černého mramoru žilkované
            zlatem a nad nimi se tyčila řada soch divokých zvířat, draků a ozbrojených válečníků. Osvětlovala je zelenkavá
            chem-světla a v záři mihotavých plamenů se zdálo, jako by sochy byly naživu.
            „Představuju vám Babettino divadelní království,“ prohlásil Nico, hluboce se uklonil a ukázal na jasně
            osvětlenou budovu.
            „Jak jako, že nemůžeme dál?“ protáhl Nico.
            Oba dveřníci byli dobře oblečení, ale ani ty nejfajnovější šaty by nedokázaly zakrýt, že mají zkušenosti s
            ubližováním lidem. Po krku a zápěstích se jim klikatila tetování a jeden z nich měl mechanickou paži, která
            bzučela jakýmsi energetickým pohonem. Že by energo-palice? Nebo něco ještě nebezpečnějšího? Anebo ta paže dost
            možná jen špatně fungovala.
            „Můžeme zaplatit,“ řekla Kez.
            „Vo prachy nejde, děvenko,“ řekl první dveřník, kterého Wyn v duchu přezdil Chem-dech.
            „A o co teda?“ dožadovala se.
            „Nejste správně voháklý.“
            „Přesně,“ přisadil si druhý dveřník, ten s tou bzučící mechanickou paží. „Slečna Babette očekává, že si její
            hosti vyberou šaty s určitou úrovní... hygieny. Obávám se, že vaše úbory nesplňují požadovaný standard.“
            „Jo, takže zase zalezte tam, vodkaď jste přišli,“ řekl ten první.
            „Odkud jsme přišli?“ řekla Kez nevěřícně. „Tohle je přece Zaun, nebo ne? Tohle je místo, odkud jsme přišli, ty
            natvrdlej slizožroute!“
            „Ztraťte se, vy chátro z Jímky,“ řekl Chem-dech. „Tahle část Zaunu nejni váš Zaun.“
            „Fajn,“ řekl Nico a obrátil s k odchodu. „Jdeme.“
            „Počkej, cože?“ řekl Wyn, když se spolu s ostatními vydal za Nicem. „To prostě půjdeme jen tak domů?“
            Jeho bratr s odpovědí počkal, až se ztratí z doslechu a až je kvůli tlačenici u vchodu nebudou moct dveřníci
            vidět.
            „Jasně že ne,“ řekl Nico. „To bylo ode mě hloupý. Předním vchodem přece choděj jen troubové.“
            Deset minut přecházeli náměstí sem a tam, než našli, co hledali. Wyn si jedním očkem hlídal vchod do divadla.
            Lidi pořád ještě chodili dovnitř, takže představení nejspíš ještě nezačalo.
            „Tamhle,“ řekl Feen a ukázal na nenadálý sloupeček smaragdového kouře, který stoupal z nedaleké střechy. Feen
            pracoval pro Šeďoškraba Malkeva, údržbáře potrubí, který vyzáblému mladíkovi dával pár převodů, aby se protáhl
            úzkými rourami a vyčistil nečistoty, kdykoliv se dýchací trubky ucpaly.
            Kouř vycházel z jídelny, která vypadala, jako by se v ní podávala směs zaunského pouličního jídla a
            prvotřídních piltoverských pokrmů. Strávníci byli takové ty unylé umělecké typy a jídlo vypadalo snad až
            příliš krásně na to, aby ho někdo měl jíst.
            „Jestli dokážu vyčenichat sdílenou rouru, tak je to tahle,“ řekl Feen. „Vidíte, je tady cejtit jídlo z kuchyně
            a zároveň spaliny z krystalovejch hořáků u Babetty.“
            „Já věděl, proč tě brát s sebou, Feene,“ řekl Nico a zavedl je do uličky vytesané do skály mezi jídelnou a
            divadlem. U stěny zde byly naskládané těžké bedny vytažené z doků a nad hlavami se jim vinuly syčící a
            sténající trubky. Urostlí muži tahali bedny dovnitř a funěli přitom námahou. Žádný z nich se na děti nepodíval
            víc než jednou.
            Feen prsty sledoval, kudy potrubí vede, a zároveň počítal a poslouchal, jak to v nich klokotá a chřestí. Nasál
            vzduch a zazubil se.
            „Tahle je naše,“ řekl, když ukázal na úzkou rouru, která vedla do baru.
            „Určitě?“ zeptal se Janke. „Nechci zjistit, že ses seknul, až nás to vyplivne venku nad Zaunem.“
            „Já se nepletu, ty slizolize,“ opáčil Feen. „Až se prodereš tolika sazema a slizem jako já, taky budeš mít nos
            na to, co kam vede.“
            Čekali, dokud si chlapi pracující pro jídelnu nedali přestávku, a pak přes bedny vyšplhali na střechu. Feen
            jim rychle našel průlez na boku roury a vypáčil ho. Když Wyn ucítil výpary linoucí se z průlezu, zesinal.
            „Je to bezpečný?“ zeptal se.
            „Pro zátopníka jo,“ řekl Feen. „Věř mi, při procházce Černejma uličkama se ti do plic dostane víc sajrajtu než
            tady z těch výparů.“
            Wyn si tím nebyl tak jistý, ale Feen vlezl dovnitř a Janke i Kez ho rychle následovali. Nico pak pokynul
            směrem k trubce.
            „Teď ty, prďolo,“ řekl Nico.
            Wyn přikývl a vlezl dovnitř a následoval zvuky šoupání kolen, nadávek a kašle. V jednom měl Feen pravdu:
            vzduch tady sice dost smrděl, ale rozhodně to nebylo tak hrozné, jako když stoupne Šeď a vy musíte bojovat o
            každé nadechnutí. Nico lezl hned za ním a brzo se jeho plazení po loktech a kolenou ustálilo na pravidelném
            rytmu. Prasklinami v kovu prosvítalo světlo, ale jakmile se roura zanořila do útesu, bylo to tam.
            „Jak je to ještě daleko?“ zvolal Nico za ním a zvuk se v potrubí divně odrážel. Neslyšel však žádnou odpověď,
            jen ozvěnu. Wyn se snažil nemyslet na všechny ty důvody, proč by před nimi mělo být jen ticho. Že by je trubka
            vyklopila nad útesy, jak se strachoval Janke? Narazili snad ostatní na plynovou kapsu, která je zbavila vědomí
            nebo je rovnou udusila? Nebo tady byla skála taky tak smutná a rozhodla se rozdrtit drobné postavičky, které
            jí prolézaly?
            Těsně předtím, než Wyna stihl omráčit strach z toho, že ho rozdrtí truchlící útes, se pro něj natáhla ruka a
            popadla ho za límec.
            „Mám tě!“ zasyčel hlas, když ho protahoval průlezem, který ve tmě nebyl vidět. Vyplašeně vyjekl a zmítal
            sebou, než mu došlo, že ho vytáhl Janke. Stál na dřevěné podlaze v neosvětlené místnosti. Ne, nikoliv
            neosvětlené – zpod nedalekých dveří prosvítal tenký obdélník světla. Když si Wynovy oči přivykly, spatřil
            bezpočet rekvizit, které po místnosti ledabyle poházeli umělci a účinkující: poličky plné masek, křiklavých
            kostýmů, divadelních kulis a falešných rekvizit.
            Feen se smál, když se nakrucoval po místnosti s horní půlkou kostýmu koně na hlavě. Kez měla zlatou korunku,
            která měla na okrajích drahokamy z broušeného skla a uprostřed jasně červený kámen. Janke máchal dřevěným
            mečem, jehož čepel byla natřená tak, aby vypadala jako zářivé stříbro.
            Wyn se usmál, když z potrubí za ním vylezl Nico. Hlava se mu trochu točila, ale nedokázal říct, jestli to bylo
            kvůli těm výparům, nebo radostí z toho, že se dostali dovnitř.
            „Dobrá práce, Feene,“ řekl Nico, oprášil se a vykašlal chrchel šedého hlenu.
            Feen zahodil kostým koně a dmul se pýchou, na kterou nebyl zvyklý. Chtěl něco říct, ale pak zaslechli víření
            bubnů a fanfáru trubek.
            „Už to začíná,“ řekla Kez.
            Zevnitř bylo Babettino divadlo stejně tak působivé jako zvnějšku. Hlavní sál byl vyzdoben barevnými látkami a
            pozlacenými balkonky a klenutý strop zdobila krásná malovaná panoramata se širokými lesy, vysokými horami a
            srdcervoucně modrými jezery. Uprostřed ze stropu visel olbřímí lustr s několika spirálami třpytivých krystalů,
            ze kterých zářily paprsky světla a mihotavě osvětlovaly celou místnost.
            Ta byla plná stovek lidí: hýřilů v oblecích nejnovějšího střihu a tanečníků, kteří odhodili nejen své kabáty,
            ale i zábrany. Vyvýšené pódium na jednom konci místnosti hostilo hudebníky, kteří od srdce a od podlahy hráli
            ohlušující energickou melodii, která lidem rozpumpovala tep a roztančila nohy. Hudba byla nakažlivá a Wyn se
            smál, když ho Kez zatáhla na taneční parket. Pohled na pět zátopníků by kdekoliv jinde nejspíš vyvolal nějakou
            reakci, ale tady, uprostřed víru tanečníků a zpěváků, se nad tím sotvakdo byť jen pozastavil.
            Pohybovali se s lehkostí jako někdo, kdo uměl v mžiku vyklouznout ze sevření piltoverského strážníka. Feen
            dupal a házel pažemi na všechny strany jako blázen, byl zkrátka samá ruka samá noha. Janke se jen tak ploužil
            a pokyvoval hlavou do rytmu, ztracený ve svém vlastním soukromém světě hudby. Nico se hezky rozvlnil a jeho
            pohyby byly plynulé jako nikdy, přičemž se co chvíli zastavil, aby si zaflirtoval s nějakou pěknou dívkou. Wyn
            mu zamával, když kolem něj s Kez protančili na parketu a točili se jeden kolem druhého radostnou
            bezstarostností.
            Hudba byla tak hlasitá, že nemohli mluvit.
            Ale to mu nevadilo.
            Chem-světla na lustr vrhla duhu a ten vybuchl v oslepující polární záři plné barev a zkosených tvarů. Wyn
            zvedl ruce, jako by se snažil světlo chytit. Kez se mu pažemi vrhla kolem krku a i ona se natahovala po
            světlech. Ucítil její mýdlo a pot, voňavku ve vlasech a žár jejího těla. Nechtěl, aby tento okamžik někdy
            skončil.
            Ale stalo se.
            Wynovy na rameno dopadla svalnatá ruka a on cítil zdrcující zklamání z toho, že ho kdosi připravil o okamžik,
            který se možná už nebude nikdy opakovat. Chtěl narušitele proklít, ale ty nadávky, které se chystal pronést,
            mu odumřely na rtech, když poznal, že na něj shlíží dveřník Chem-dech.
            „Copak sem vám neřikal, že se máte vrátit zpátky do Jímky?“
            Podíval se na Kez a viděl, jak se jí hruď dme vzrušením. Přikývla a v odpověď na jeho nevyřčenou otázku
            natáhla svou ruku.
            Wyn propletl prsty s jejími a zakřičel: „Utíkej!“
            Vymanil se z Chem-dechova sevření a oba vyrazili k srdci tanečního parketu. Kez ze sebe vydala divoký křik a
            oba se proplétali tanečníky, jako by si v Jímce hráli na honěnou. Utíkali ruku v ruce a Chem-dech jim byl v
            patách. Prorážel si cestu skrz tanečníky, ale Kez a Wyn se proháněli ulicemi Zaunu od okamžiku, kdy se naučili
            používat nohy. Už se jim podařilo pláchnout před strážníky, chem-surovci i slizohlídači.
            Tlustý dveřník pro ně nepředstavoval pražádnou výzvu.
            Slyšeli, jak na ně Chem-dech do hudby podrážděně křičí, jako by zpíval do taktu. Vesele před ním utíkali,
            krčili se mezi vířícími tanečníky a zpěváky. Kez ho pevně držela za ruku. Wyn si nemohl pomoct a smál se, i
            když Chem-dechovi dovolili se přiblížit. Pak, zrovna když se mužova ruka už už natahovala po jeho rameni,
            upadl Chem-dech na parket, protože ho do tváře udeřil Feenův skrčený loket.
            Nechali ho, ať se tam válí na zemi. Wyn si nemohl vzpomenout na pocit, který by byl tak opojný. Každý jeho
            taneční i prchající krok přesně seděl do rytmu hudby. Každý úderný refrén působil dojmem, že byl napsán přímo
            pro tento okamžik. Smáli se jako šílenci ve všem tom světle a zvuku, sjednocení tak jako nikdy dřív.
            Pak hudba ustala. Světla pohasla a jediný chem-hořák své světlo soustředil na jeviště. Tanečníci, kteří se
            náhle přestali hýbat, sborově vydechli údivem, když zprostřed jeviště vyjela žena. Jestli to byla magie, nebo
            nějaký divadelní trik, to Wyn nevěděl a bylo mu to jedno. Byl to velkolepý vstup na scénu.
            „Mamá Elodie,“ řekla Kez.
            Wyn věděl, že je to ona, ale pořád si nemohl tu přísnou a neústupnou paní Domu naděje spojit s tou bohyní,
            kterou měl před sebou. Své dlouhé vlasy měla svázané do propracované řady copů propletených korálky z perletě
            a nefritu, které se třpytily jako právě narozené hvězdy. Na sobě měla zářivě zelenou splývavou róbu s
            nabíranými okraji, která se blýskala jako hedvábný alabastr.
            Byla to ta nejkrásnější žena, jakou kdy viděl.
            Mamá Elodie pozvedla hlavu a hudba přešla z pomalého, až ledovcového tempa do čím dál rychlejšího rytmu. Hlava
            se jí pokyvovala přesně do rytmu a její tmavá pleť se třpytila diamantovým prachem. Její oči přeletěly dav a
            jejich oduševnělý výraz k sobě poutal každého v Babettině divadle. Usmála se, jako by ji překvapilo, že zde
            vidí tolik lidí, a vřelost jejích mandlových očí promluvila ke všem, kdo ji viděli. Wyn cítil, jak ho
            obklopuje její štědrost, a měl pocit, jako by z něj všechna břemena, o kterých ani nevěděl, že je třímá, byla
            sejmuta jedno po druhém.
            A pak začala zpívat.
            Slova pro něj byla neznámá, ale byla hladká jako med, napůl mluvená a napůl zpívaná. Každá nota se vinula
            vzduchem jako listy za vlahého letního večera a vířila ve spirálách místností. Její hlas nabíral na barvě i
            hlasitosti a Wyn citíl, jak se mu pod jeho dotykem chvěje kůže. Dovolil písni Mamá Elodie, aby ho zaplavila a
            zcela pohltila. Wyn cítil narůstající pocit provázanosti mezi ním a Kez. Její oči se setkaly s jeho a on
            věděl, že ona to cítí stejně.
            Ale to nebylo všechno.
            Wyn cítil propojení mezi ním a každým dalším v obecenstvu, pocit jednoty a souladu, který nikdy předtím
            nepoznal a ani ve snu by ho nenapadlo, že je to vůbec možné. Ruce Mamá Elodie se ladně míhaly vzduchem,
            zatímco její mocný hlas naplňoval místnost harmonií, která procházela kůží i kostí a uklidňoval všechno, co se
            nacházelo mezi nimi. Na kůži se jí leskl pot a na krku jí vystouply žíly.
            Ať už tuto hudbu vytvářela jakkoliv, očividně ji to něco stálo.
            Světlo v místnosti temnělo s tím, jak její hlas slábl a slábl. Noty tály jako sníh na jaře, jako západ slunce
            nad zimním oceánem. Wynovi po tváři stékaly slzy a on věděl, že není sám, kdo pláče. Plakaly i desítky mužů a
            žen, kteří se upínali k Mamá Elodie a prosili ji, aby pokračovala. Ta se kývala na jevišti, zatímco se píseň
            chýlila ke konci.
  
            Pomalu, velice pomalu, sestupovala padacími dveřmi v jevišti, dokud zcela nezmizela. Hlas Mamá Elodie byl čím
            dál slabší, dokud z něj nezbylo sotva něco víc než pouhý šepot.
            Brzy se vytratil i ten.
            Místnost byla najednou zcela temná. Když se postupně rozsvítila hlavní světla, Wyn rozechvěle vydechl.
            Zamrkal, aby se jim jeho oči přizpůsobily, a všiml si, o kolik odhořela chem-světla. Jak dlouho ta píseň Mamá
            Elodie trvala? Hodiny? Minuty? Nebyl si tím vůbec jistý. Wyn se cítil vyčerpaně, ale zároveň svěží. Myšlenky
            měl světlejší a vlastní plíce mu přišly čistší než za posledních několik měsíců. Obrátil se na Kez a všiml si,
            že i ona se cítí jaksi osvěženě. Obecenstvo se usmívalo; přátelé i cizinci se oddávali sdílené magii plynoucí
            z toho, co právě zažili.
            Nico, Feen a Janke k nim přišli a každý z nich si prožil cosi hlubokého. Co to bylo, Wyn nevěděl, ale to, že
            se každý cítil nějak jinak, bylo jasné.
            „Taky jste...?“ začal Wyn.
            „Jo,“ řekl Nico.
            Objali se – pět zaunských sirotků, kteří si užívali krátký společný okamžik soudržnosti, jenž už nikdy
            nezažijí. Když se od sebe odtrhli, spatřili oba dveřníky, Chem-decha a Bzuč-ruku, jak nad nimi stojí s rukama
            zaťatýma v pěst. Chem-dech měl nos nakřivo. Podle Wyna tak vypadal líp.
            „Snad jsme vám řekli, abyste šli domů,“ řekl Bzuč-ruka.
            „Zatracený slizokrysy,“ odsekl Chem-dech, který si stále držel krvácející nos. „Si mysleli, že nás převezou.“
            Jednou svalnatou pěstí se plesknul do dlaně, aby svým slovům dodal na důrazu.
            „Je čas, abyste zmizeli, a nemůžu slíbit, že vás to nebude bolet,“ řekl Bzuč-ruka a zněl přitom skoro až
            omluvně.
            „To nebude zapotřebí,“ pronesl libozvučný hlas za nimi.
            Wyn si úlevně vydechl, když mu Mamá Elodie položila ruku zezadu na krk. Její prsty byly teplé a on cítil, jak
            se v něm pod jejich dotyky rozléval uklidňující pocit.
            „Ty patřej k vám?“ zeptal se Chem-dech.
            „Je to tak,“ odpověděla Mamá Elodie.
            Oba dveřníci se tvářili, jako že by to chtěli hnát výš, ale došli k závěru, že hádat se s hvězdou večera před
            jejím očarovaným obecenstvem nejspíš není dobrý nápad. Dveřníci se stáhli a pohlédli do očí každému z dětí,
            aby jim dali najevo, že tentokrát se možná výprasku vyhnuly, ale že přijít k Babettě ještě jednou by byl hodně
            špatný nápad.
            Wyn se otočil na Mamá Elodie, ale ať už na jevišti provozovala jakoukoliv magii, byla nyní zcela ta tam.
            Ionská princezna byla pryč a místo ní tu stála zaunská dohlížitelka. Dívala se na ně nesmlouvavýma a
            neúprosnýma očima.
            „Měla jsem je nechat, aby vás pořádně zvalchovali, abyste se z toho ponaučili,“ pronesla, zatímco je vedla ke
            vchodu do divadla. Ostatní přikyvovali v tichém souhlasu s jejím hněvem a akorát Wyn si všiml v jejích očích
            náznaku pobavení. I tak ale Wynovi bylo jasné, že je v blízké budoucnosti čeká pořádná porce domácích prací.
            „Byla jste úžasná,“ řekla Kez, když je Mamá Elodie vyprovodila z divadla a otočila se s nimi k Poklesné ulici.
            Tam měla stanici noční sestupná kabina do Zaunu, takže alespoň budou ušetřeni dalšího skákání na výtah či
            spousty schodů. Nico, Feen a Janke zamávali a rozutekli se, protože byli dost staří na to, aby trefili domů
            sami, aniž by se museli prosit o svolení. Wynovi to nevadilo: byl s Kez a Mamá Elodie, takže si ten měsícem
            ozářený sestup k Domu naděje užíval.
            „Kde jste se naučila takhle zpívat?“ zeptala se Kez.
            „Učila mě moje matka, když jsem byla malá,“ řekla Mamá Elodie. „Pocházela... ze starého ionského rodu, ačkoliv
            její hlas byl mnohem lepší než ten můj.“
            „Byla to krásná písnička,“ řekl Wyn.
            „Všechny vastajské písně jsou krásné,“ řekla Mamá Elodie. „Ale zároveň jsou smutné.“
            „Proč jsou smutné?“ zeptal se Wyn.
            „Skutečná krása je krásná jen proto, že netrvá věčně,“ řekla Mamá Elodie. „Proto je teď smutné některé ty
            písně zpívat.“
            Wyn tak docela nechápal proč. Jak by mohlo být smutné zpívat? Chtěl se zeptat ještě na něco, ale čím větší
            vzdálenost urazili od Babettina divadla, tím méně významné mu to přišlo.
            Vzhlédl. Na městě ze skla a železa se třpytila chem-světla a odraz hvězd, zatímco scházeli po stěně útesu
            směrem k domovu. Wyn zahlédl zpoza mraků kousek měsíčního světla a pořádně se nadechl čistého vzduchu, protože
            věděl, že to může být na nějakou dobu poslední.
            „Je vám jasné, že budete po zbytek týdne drhnout podlahu a kastroly, že ano?“ řekla Mamá Elodie.
            Wyn přikývl, ale vlastně mu to nevadilo. Ještě stále se s Kez držel za ruku. Týden drhnutí mu přišel jako
            nízká cena.
            „Jasně,“ řekl. „To zní dobře.“
        </p>
      </div>
    </div>
  </section>
  <br>
  <footer class="p-3 mt-5 tz w3-border-top w3-border-amber text-center">
    <h2>&copy; Filip Ostárek 2019</h2>
  </footer>
  <!-- Optional JavaScript -->
  <!-- jQuery first, then Popper.js, then Bootstrap JS -->
  <script src="https://code.jquery.com/jquery-3.3.1.slim.min.js"
    integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo"
    crossorigin="anonymous"></script>
  <script src="https://cdnjs.cloudflare.com/ajax/libs/popper.js/1.14.7/umd/popper.min.js"
    integrity="sha384-UO2eT0CpHqdSJQ6hJty5KVphtPhzWj9WO1clHTMGa3JDZwrnQq4sF86dIHNDz0W1"
    crossorigin="anonymous"></script>
  <script src="https://stackpath.bootstrapcdn.com/bootstrap/4.3.1/js/bootstrap.min.js"
    integrity="sha384-JjSmVgyd0p3pXB1rRibZUAYoIIy6OrQ6VrjIEaFf/nJGzIxFDsf4x0xIM+B07jRM"
    crossorigin="anonymous"></script>
  <script src="https://code.jquery.com/jquery-3.3.1.min.js"></script>
  <script src="https://cdnjs.cloudflare.com/ajax/libs/popper.js/1.14.3/umd/popper.min.js"
    integrity="sha384-ZMP7rVo3mIykV+2+9J3UJ46jBk0WLaUAdn689aCwoqbBJiSnjAK/l8WvCWPIPm49"
    crossorigin="anonymous"></script>
  <script src="https://stackpath.bootstrapcdn.com/bootstrap/4.1.3/js/bootstrap.min.js"
    integrity="sha384-ChfqqxuZUCnJSK3+MXmPNIyE6ZbWh2IMqE241rYiqJxyMiZ6OW/JmZQ5stwEULTy"
    crossorigin="anonymous"></script>
  <script>
    $(function () {
      $("section").hide();
      $("h2").on("click", function () {
        $(this).nextUntil("br").toggle(1500);
      });
    })
    $(function () {
      $("section").hide();
      $("div").on("click", function () {
        $(this).nextUntil("br").toggle(1500);
      });
    })
  </script>
</body>

</html>