<!doctype html>
<html lang="cs">

<head>
  <title>League of Legends - Vi</title>
  <meta name="description" content="League of Legends - Příběh postavy Vi">
  <!-- Required meta tags -->
  <meta charset="utf-8">
  <meta name="viewport" content="width=device-width, initial-scale=1, shrink-to-fit=no">
  <!-- Bootstrap CSS -->
  <link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css"
    integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
  <link rel="stylesheet" href="../hl/1Ces.css">
  <link rel="stylesheet" href="CSS/css.css">
  <link rel="stylesheet" href="https://www.w3schools.com/w3css/4/w3.css">
  <link rel="stylesheet" href="https://use.fontawesome.com/releases/v5.7.0/css/all.css"
    integrity="sha384-lZN37f5QGtY3VHgisS14W3ExzMWZxybE1SJSEsQp9S+oqd12jhcu+A56Ebc1zFSJ" crossorigin="anonymous">
</head>

<body>
  <img class="card-img-top w3-border-bottom w3-border-amber" src="../img/vi.jpg" alt="vi">
  <div class="tz1 tzs2">
    <a href="../hls/shl.html" title="Zpátky na stránku šampionů"><i class="fas fa-backward tz0 ns tzs"></i></a>
  </div>
  <div class="tz1 tzs2">
    <a href="Ss/Svi.html" title="Tmavý a světlý mód"><i class="fas fa-adjust tz0 ns tzs1"></i>
      <!--  Pro tmavý motiv
          <i class="fas fa-circle i1 ns">           
            -->
    </a>
  </div>
  <h1 class="tz uprostred">VI</h1>
  <img class="card-img-top or" src="../img/header.png" alt="header">
  <h2 class="text-center karta">PILTOVERSKÁ STRÁŽKYNĚ POŘÁDKU</h2>
  <hr class="tz h">
  <section>
    <div class="row">
      <div class="col-xs-12 col-md-6 col-lg-4">
        <p class="v h">
          Vi je horkokrevná a impulzivní bývalá kriminálnice původem z nebezpečných ulic Zaunu. V ostatních vzbuzuje
          zasloužený respekt, sama se však před cizí autoritou jen tak neskloní. Vyrostla zcela o samotě, díky čemuž si
          vyvinula jedinečný instinkt pro přežití a poměrně drsný smysl pro humor. Nyní ve službách piltoverských
          strážců dohlíží na dodržování pořádku a svými mocnými magitechnickými rukavicemi dokáže v případě potřeby
          prorazit zeď nebo skrz ni prohodit podezřelého.
          Vi si ze svého dětství moc nepamatuje, a to, na co si vzpomíná, by raději zapomněla. Doba, kdy se protloukala
          s gangy zátopníků, ji naučila přežít za pomoci svého důvtipu a pěstí. Stejně důležité bylo umět zachovat
          chladnou hlavu a brzy bylo o Vi známo, že se dokáže pěstmi nebo dobře volenými slůvky dostat z každé lapálie.
          Většinou ovšem volila to první řešení.
          Nikdo z těch, kdo si pamatují Vi z časů jejího mládí, neví zhola nic o jejích rodičích. Většinou měli za to,
          že její otec s matkou zahynuli při nějaké průmyslové havárii, které byly v Zaunu naneštěstí na denním pořádku.
          Tu a tam si ji někdo pamatoval jako jednoho ze spratků z Domu naděje, polorozpadlého sirotčince vybudovaného v
          jeskyních vinoucích se zaunskými útesy. Jeden šílený jímkař na své smrtelné posteli tvrdil, že našel Vi v
          troskách zřícené chemické laboratoře, kde ležela v kolébce velké pro dvě děti. Vi se časem vzdala veškerých
          nadějí, že se dozví něco o svých rodičích, a dospěla k názoru, že některé věci je lepší nechat spát.
          A jak si budovala reputaci mezi gangy působícími v podzemním městě, začaly se o ní vyprávět mnohem divočejší
          příběhy. Díky svým jasně růžovým vlasům byla Vi na ulicích Zaunu zcela nepřehlédnutelná – ať už při útěku před
          rozzuřenými prodavači z nablýskaných obchodů na okraji města, když se s nosem nahoru nesla rušnou tržnicí na
          Linkách, nebo když jela načerno na střeše magidraulického přepravníku nahoru do Piltoveru. Kdekoliv se
          objevila šance obrat někoho o pár měďáků nebo podfouknout, mohli jste si vsadit, že v tom má Vi prsty. Ačkoliv
          se těšila pověsti člověka, který nevychází se zákonem zrovna nejlépe, řídila se vlastním morálním kodexem:
          nikdy nikomu neukradla tolik, kolik nemohl postrádat, a za žádných okolností neubližovala těm, kdo si to
          nezasloužili.

        </p>
      </div>
      <div class="col-xs-12 col-md-6 col-lg-4">
        <p class="v h">
          Jak dospívala, byly její eskapády čím dál troufalejší a smělejší a časem si založila i vlastní gang. Vzhledem
          ke své prchlivé a horkokrevné povaze používala své pěsti možná až příliš často, a ačkoliv při takovýchto
          výměnách názorů většinou zůstávala jako poslední na nohou, často odcházela s monokly a rozseknutými rty. Během
          let se Vi spřátelila s majitelem baru na okraji Linek, který ji zbavil některých z jejích sebedestruktivních
          sklonů. Posílil její morální kodex, ukázal jí, jak si při boji zachovat vnitřní disciplínu, a naučil ji
          usměrňovat zuřivost, která ji uvnitř spalovala.
          Navzdory jeho uklidňujícímu vlivu řádil Viin gang po celém Zaunu a chemo-baroni tolerovali jeho kousky jen
          proto, že jim Vi a její kumpáni byli občas užiteční. O Vi bylo známo, že dokáže splnit, co slíbí, a neklade
          žádné zbytečné otázky. Jenže ačkoliv se vlastně celý svůj život pohybovala za hranou zákona, kvůli škodám,
          které za ní a ostatními tlupami zůstávaly, ji čím dál častěji hryzalo svědomí.
          Poslední kapkou byla akce, které se zúčastnila ještě s jedním dalším gangem a při níž vyloupili chemotechnický
          komplex, jenž nedávno narazil na bohatou žílu. Z náhodně vyslechnutého rozhovoru mezi dvěma horníky v baru se
          dozvěděla, že má dorazit platba za rudu, a vymyslela plán, jak majiteli dolu ulehčit od jeho zlata. Sama na
          provedení celé akce neměla dost lidí, a tak do ní po dlouhém váhání zasvětila i Dřevařské démony. Vše šlo jako
          na drátkách, dokud se vůdce Démonů nezmocnil ovládání chemicky poháněného důlního golema a nezabil jeho obřími
          drticími rukavicemi majitele továrny. Poté jeho muži nahnali všechny dělníky do dolu, s golemovou pomocí
          zavalili jeho vchod a mechanismus umělého pomocníka pak záměrně přetížili. Tento zbytečný masakr a zkáza
          rozzuřily Vi doběla. Měla to být dokonalá loupež a ti krví opilí šílenci ji úplně zkazili!
          Démoni popadli svůj díl zlata a uprchli, horníci však zůstali uvězněni pod zemí, kde jim brzy dojde vzduch. Vi

        </p>
      </div>
      <div class="col-xs-12 col-md-6 col-lg-4">
        <p class="v h">
          je tam nemohla nechat svému osudu, hbitě si tedy navlékla energetické rukavice přetíženého golema, než se sám
          roztrhal na kusy. Zápěstní mechanismus se pevně zaklapl na Viiny paže, ona však zatnula zuby a vydržela tu
          trýznivou bolest dost dlouho na to, aby horníkům prorazila cestu a zachránila je před jistou smrtí.
          Jakmile byli na svobodě, sebrala Vi zbytek zlata a vzala i se svým gangem nohy na ramena. Následujícího dne
          pak zavítala za Dřevařskými démony a s pomocí týchž mechanických rukavic ztloukla na hromadu celý gang, ke
          kterému ostatní zaunské zločinecké tlupy dodnes s úctou vzhlížejí. Debaklem při loupeži v dolu Viin pohár
          trpělivosti přetekl a zařekla se, že už nikdy nebude spolupracovat s někým, kdo nemá její absolutní důvěru.
          Drticí rukavice si ponechala a upravila je tak, aby ji nepopálily, kdykoliv s nimi pronikne do nějakého údajně
          nedobytného trezoru nebo přepadne těžce ozbrojený konvoj převážející zlato, technologické výrobky nebo cokoliv
          jiného, co se zrovna rozhodla ukrást.
          Vi ze Zaunu zmizela během obřích nepokojů, při kterých napětí mezi oběma městy dosáhlo historického maxima.
          Mezi gangy se šuškalo, že zemřela při ohromné explozi v srdci Zaunu, ale jiní zase tvrdili, že prý odcestovala
          do vzdálených zemí. Pravda vyšla najevo, když se strážci zákona dostali na kobylku Jizvám Starého hladovce –
          zákeřnému gangu, který se při svých vražedných výpravách vydával až do Piltoveru. Za úspěšným zátahem prý
          stála slavná Šerifka z Piltoveru a její nová partnerka... Vi. Bývalá vůdkyně zaunského gangu nyní pomáhala
          strážcům pořádku a pořídila si dokonce vylepšení – své chemicky poháněné rukavice nahradila magitechnickým
          prototypem. Také vypadala jaksi starší, jako by snad viděla věci, které ji jednou provždy změnily. Pořád byla
          onou Vi ze zaunských uliček, která nechodila pro ránu nikam daleko, ale zmoudřela a pochopila, že cesta, po
          níž kráčela, má jenom jeden konec.
          Nikdo neví, jak spolupráce mezi Vi a Caitlyn vznikla, ale ať už je poutá jakékoliv tajemství, o jeho podstatě
          se mohou všichni jen domýšlet. Vzhledem k osobní povaze vlny zločinů, která se nedávno prohnala Piltoverem, se
          hodně šušká o tom, že to má co do činění s jistou modrovlasou bláznivou kriminálnicí ze Zaunu...
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 vi p-4">
    <p class="karta uprostred1">Povídka</p>
    <img class="card-img-top or" src="../img/header.png" alt="header">
    <h3 class="card-text v uprostred1">Základní pravidlo vyslýchání</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Vi procházela zdobenou chodbou v srdci piltoverské Síně zákonů a potlačila zívnutí. Slunce vyšlo před pouhou
          hodinou a v celé budově ještě panoval nerušený klid. V pranýřových celách vyspávalo opici několik ožralů a
          slyšela, že ve spodních, lépe zajištěných kobkách je pár chemicky vylepšených kriminálníků. Později se poptá,
          jestli někdo nebude potřebovat její pomoc při zjišťování, co v Piltoveru pohledávali.
          Protáhla si ramena, svaly měla po noci strávené v ulicích celé ztuhlé. Byla to dlouhá šichta a předloktí ji z
          neustálého tlaku energetických rukavic úporně bolela. Netoužila po ničem jiném, než vrátit se domů, sundat si
          je a ponořit pěsti do ledové vody. Pak do sebe možná kopnout pár skleniček něčeho silnějšího a trochu se
          prospat. Jenže zpráva od Caitlyn, která jí dorazila potrubní poštou, byla plná vykřičníků a rozkazovala, že se
          má okamžitě dostavit na okrsek. Vi jen otráveně nakrčila obočí, vzkaz zahodila a až za hodinu opustila svůj
          stísněný byteček v krejčovské čtvrti, aby se vypravila za Caitlyn.
          „Nazdar, Harknore,“ pozdravila strážného za stolem, když dorazila k celám. „Co se děje tak důležitýho, že mě
          Caitlyn musela vytáhnout z erotickýho snu o—”
          „Ne ne, už ani slovo,“ řekl Harknor, aniž by vzhlédl od stolu, zatímco prstem projížděl shora dolů přes seznam
          vězňů, kteří přibyli během noci. „Nemám náladu poslouchat další z těch tvejch košilatejch fantazií.“
          „Víš to jistě?“ zakřenila se Vi, naklonila se nad desku stolu a odfoukla si z očí zatoulaný pramínek růžových
          vlasů. „Tahle byla dobrá. Měla i zápletku a všechno.“
          „Naprosto jistě,“ odtušil Harknor, odvrátil zrak a podal jí protokol o zatčení. „Caitlyn s Mohanem včera v
          noci chytili nějakýho magitechnickýho zloděje. Nedostali z něj ani slovo, ale Caitlyn si myslí, že ty bys ho
          mohla rozmluvit.“
          Vi s pozvednutým obočím dokument proletěla očima.
          „Devaki? Tys byl hodně zlobivej kluk,“ zakoulela očima a sevřela kovové prsty do pěsti. „Jo, s Devakim se
          známe léta. Já už z něj něco vymáčknu.“
          Harknor potřásl hlavou a řekl: „Hele, Vi, jen ať sem zase nemusím posílat pro felčara. Caitlyn chce, aby byl
          ten chlapík schopnej mluvit, až se dostane před prokurátora.“
          „A kde vůbec je?“ zeptala se Vi. „To mě ani nepřišla pozdravit?“
          „Hnala se po nějaký stopě do doků,“ informoval ji Harknor. „Prý si s tímhle poradíš dobře i sama. Nespletla
          se?“
          „Ne,“ ujistila ho Vi a vydala se směrem k celám. „Kde najdu Devakiho?“
          „Je v šestce. Ale nezapomeň, musí bejt schopnej mluvit!“
          Vi přikývla: „Jasně, chápu...“

        </p>
      </div>
      <div class="col-md-6 col-sm-12">
        <p class="v h text-center p-4">
            Došla k cele číslo šest a odsunula petlici. Za normálních okolností by pro jistotu u dveří zůstal další
            strážný, ale Vi nepotřebovala, aby ji někdo hlídal záda. Znala se s Devakim ze starých dob, dokonce s ním –
            ještě před onou osudovou loupeží s Dřevařskými démony – i několikrát pracovala. Devaki byl zloděj, žádný rváč,
            a kdyby potřebovala pomoc při pacifikování někoho tak křehounkého jako on, měla by se začít poohlížet po jiné
            práci.
            Devaki seděl na kraji onoho hrubě otesaného kamenného kvádru, který zde měl místo pryčny, a s koleny
            přitaženými k bradě se opíral zády o zeď. V náručí si svíral paži, jež končila zavázaným pahýlem na místě, kde
            měl mít ruku. Když vešla, zvedl zrak a oči se mu rozšířily údivem.
            „Vi?“
            „Výkvět Piltoveru,“ řekla s malým pukrlátkem, které Devakiho přimělo k úsměvu nehledě na místo, kde se právě
            nacházel. „Co se ti to stalo s rukou?“
            „Ta vaše mizerná šerifka mi ji odstřelila,“ zavrčel. „A co se stalo s těma tvejma?“
            „Nechala jsem si je vylepšit,“ pochlubila se Vi a pozvedla své magitechnické rukavice. S tichým bzučením jimi
            otáčela, aby si je mohl Devaki pořádně prohlédnout. „Plně variabilní, s různejma úrovněma způsobovaný bolesti.
            S těmahle děťátkama prorazím i zeď.“
            „Jo, doneslo se mi, co se stalo v Zatměnejch trezorech,“ přikývl Devaki s mírným úsměvem, jako by mluvil se
            starou Vi, s tou Vi z Linek. Nebyl zrovna nejchytřejší a netušil, že Vi, která před ním stojí, je jiná.
            Devaki pozvedl paži končící pahýlem. „I já budu potřebovat nový vylepšení. Tohle byla zakázková výroba přímo
            od Bronzia. Ta šerifka přece neměla důvod mi ji odstřelit.“
            „Můžeš jí poslat účet,“ řekla Vi, dvěma dlouhými kroky zkrátila vzdálenost mezi nimi, popadla Devakiho za
            klopy a zvedla ho do vzduchu. Pak s ním mrštila o protější zeď, až zapraštěly kosti a vzduchem pršely kusy
            omítky.
            Šokovaný Devaki sklouznul na zem a lapal po dechu. „Doteď si přede mnou hráli na hodný, a teď poslali tebe? Co
            to má jako bejt?“
            „Já přicházím na řadu, když zdvořilý otázky nikam nevedou, zlatíčko,“ řekla Vi a zvyšovala energii proudící
            pěstmi. „Já jsem ta, co tě zpracuje těmahle krasotinkama. Samozřejmě ledaže bys mi pověděl, co chci slyšet.“
            „Hej, počkej! Co blbneš, Vi?“ zakoktal Devaki se zbývající rukou napřaženou před sebe, zatímco se hrabal
            zpátky na nohy.
            „Vyslýchám tě, copak sis nevšiml?“
            „Ale ještě ses mě na nic nezeptala!“
            Vi naklonila hlavu na stranu. „No jo, to bych asi měla.“
            Natáhla se k Devakimu, zvedla ho na nohy a zvolna mu začala drtit rameno.
            „Tak co, kdo od tebe chtěl ty ukradený magitechnický hračky koupit?”
            Devaki mrkal bolestí, ale neodpověděl.
            „Ale no tak, nejsi přece taková měkkota, ne?“ řekla Vi a pustila jeho zhmožděné rameno. „Chceš vidět, co se
            stane s obličejem, když nebudu ty rukavice brzdit?“
            „Ne!“ vykřikl Devaki.
            „Tak mi řekni, co chci vědět.“
            „Nemůžu.“
            Vi si poklepala prstem na bradu, jako by zvažovala, jestli ho má praštit ještě jednou. Usmála se a její výraz
            nahnal Devakimu ještě větší strach než myšlenka na její pěsti.
            „Bylo by smutný, kdyby se Linkama rozkřiklo, že jsi posledních pár let donášel na svý kámoše z podsvětí.“
            „Cože?“ vyjekl Devaki bolestí a rozhořčením. „To je lež!“
            „Samozřejmě,“ přikývla Vi, „ale já tam dole znám všechny správný lidi, se kterejma stojí za to hodit řeč. A
            spousta z nich bude jedno ucho, když rozhlásím, že tě mají strážci na výplatní listině.“
            „Jestli to uděláš, bude do druhýho dne po mně,“ namítl Devaki.
            „Konečně to chápeš,“ řekla spokojeně Vi. „Tak mi pověz, co mě zajímá. A já se postarám, aby se rozkřiklo, žes
            odporoval při zatýkání. Dokonce ti i udělám monokl, aby to vypadalo, že jsem to z tebe vymlátila.“
            Devaki svěsil ramena – opustily ho veškeré zbytky vzdoru.
            „Dobře, řeknu ti všechno, co budeš chtít.“
            „Výborně,“ usmála se Vi. „Konečně se někam dostáváme.“
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 vi p-4">
      <p class="karta uprostred1">Povídka</p>
      <img class="card-img-top or" src="../img/header.png" alt="header">
      <h3 class="card-text v uprostred1">Den pokroku</h3>
    </div>
    <hr class="tz h p-2">
    <section>
      <div class="row">
        <div class="col-md-6 col-sm-12">
          <p class="v h text-center p-4">
            Tamara se donutila vstávat brzy – na to se dá snadno zvyknout, když spíte na zemi a přikrýt se můžete jen
            spadaným listím. Rozhodně snáze, než když máte matraci naplněnou husím peřím a prostěradla z jemné bavlny.
            Záclony byly rozhrnuté a na podlahu v její místnosti ve třetím patře ubytovny dopadalo teplé světlo. Když v
            Piltoveru spala poprvé, záclony zatáhla a vzbudila se kvůli tomu až dvě hodiny po rozbřesku, což ji
            znepokojilo natolik, že je od té doby nezatahovala.
            Vymrštila se z postele, nahá došla k oknu a dotkla se barevného skla mozolnatým konečkem prstu, který byl od
            zbytků sazí z dílny celý černý. Světlo jí dopadalo na kůži, na její šlachovitou postavu štíhlou jako laň.
            Přesto si rukou pohladila břicho, jako by se bála, že změklo. Na ulici pod ní už hlomozili stánkaři, kteří
            nemeškali s přípravami, aby mohli v Den pokroku začít vydělávat už zrána. Na oslavu tohoto významného dne byly
            mezi všemi budovami natažené barevné vlajkoslávy, které úzkým uličkám dodávaly slavnostní atmosféru, jež se
            vůbec nehodila k městu, které Tamara nazývala domovem. Ze vzdálených věží třpytících se na horních svazích
            klanových čtvrtí visely prapory s převody a klíči ze zlatého a karmínového hedvábí. Právě tam prý zlatavé
            řeky, které tekly piltoverskými ulicemi, měly své zřídlo.
            Tamara se nad tou představou ušklíbla a odvrátila se od okna. Její pokoj byl až úzkostlivě uklizený – bylo tu
            místo pro všechno a všechno bylo na svém místě. V jednom rohu jejího pracovního stolu byly nakupeny zápisníky,
            hned vedle úhledně srovnaných nástrojů, hex-měrky a složených schémat. Vedle nástrojů ležel v mušelínu
            zabalený neotevřený včerejší oběd: černý chléb, sýr a sušené ovoce. Do cihlové zdi byla důmyslně zabudovaná
            malá kovodělná výheň, jejíž dým byl odváděn na střechu pomocí vinutého železného potrubí. V dřevěné krabičce
            uprostřed stolu bylo zařízení, jehož výroba jí zabrala celé měsíce. Tak dlouho pracovala podle plánů
            načrtnutých do rolí voskového papíru, které měla ukryté pod matrací.
            Sáhla pod postel pro nočník a ulevila si, načež se narychlo zkrášlila pomocí pudrů a tinktur, které jí poskytl
            její hostitel. Oblékla se do odraných učednických šatů: prosté přiléhavé kalhoty, tílko vybavené četnými
            kapsičkami a obepínací kazajka s důmyslným systémem háčků a oček, které lze odtrhnout jedním rychlým tahem.
            Zpočátku netušila, na co tam jsou, ale Gysbert jí předtím s ruměncem ve tváři prozradil, že slouží k tomu, aby
            ze sebe mohla šaty snáze strhnout, kdyby v dílně propukl požár.
            Zkontrolovala svůj odraz ve vyleštěném zrcadle, které viselo na mosazném háku na dveřích, přičísla si dlouhé
            tmavé vlasy přes uši a sepnula je koženým páskem a měděnými sponkami. Tamara si prsty přejela lícní kosti a
            pak podél brady – spokojená s tím, co vidí. Colette jí říkala, že by o svůj vzhled mohla pečovat lépe, ale
            její kamarádka byla mladá a ještě netušila, jaké riziko s sebou nese to, když je někdo zapamatovatelný.
            Tamara si vložila dřevěnou krabičku do batohu, který měla přes rameno, přihodila jídlo v mušelínu a pár
            vybraných zápisníků a tužek. Byla nervózní, ale to bylo pochopitelné. Tohle byl její velký den a ona nechtěla
            selhat.
            Odstranila židli, která blokovala dveře, a otočila kruhovým zámkem, aby uvolnila závory a dveře odemkla. V
            porovnání s tím, odkud pocházela, byl Piltover bezpečné místo. Míra zločinu zde byla neskutečně nízká. Jeho
            obyvatele netrápilo každodenní násilí jako většinu ostatních měst, ale přesto nebyli natolik hloupí, aby si
            mysleli, že se obejdou bez zámků na dveřích.
            Zejména v týdnech, které předcházely Dni pokroku.
            Tamara za sebou zamkla a zastavila se na cestě ze schodů, aby vylila nočník do ústřední šachty ubytovny, která
            sloužila právě k tomuto účelu. Kdysi přemýšlela nad tím, kam to vede, než jí došlo, že sračky vždycky klesnou
            akorát tak na dno. V Zaunu někde pod ní je nejspíš zahrada, kde kytky kvetou jako šílené. Položila nočník do
            vyhrazené přihrádky na úklid a sešla z točitých schodů až do společné jídelny. Pár jejích učednických kolegů
            už buď snídalo, nebo horečnatě pracovalo na svých zařízeních, o kterých doufali, že jim konečně získají
            pozornost jednoho z klanů. Tamara položila ruku na svůj batoh a cítila se na svůj výtvor pyšná. Postupovala
            přesně podle plánů, přestože poslední dodělávky šly její stoické profesionalitě proti srsti.
            Zamávala na odpověď několika unaveným pozdravům, ale nezastavila se, aby se s někým dala do řeči. Jen málokdo
            z nich si v posledních dvou týdnech urval víc než hodinu či dvě spánku denně a Tamaru by překvapilo, kdyby
            některý z nich během dnešních zkoušek neusnul. Vyšla ven na ulici dřív, než ji někdo stihl zdržet, a jas
            slunečního světla ji donutil zastavit.
            Vysoké budovy v její ulici byly postaveny z vápencových kvádrů a zkoseného dřeva. Od každého povrchu se
            odrážely oslepující paprsky slunce, dobarvené bronzovými obklady, vitrážovým sklem a měděnými okapy. Ulice
            byly rušné a hlasité, plné vcelku dobře oblečených mužů a žen, kteří se pohybovali oběma směry. Poslové se
            prodírali zástupem slouhů, trhovců a podomních prodavačů, kteří za nimi volali a hrozili pěstmi. Pár toulavých
            dráteníků vnucovalo kolemjdoucím své podezřelé zboží na plátěných hadrech rozložených na sudech, připraveni
            zmizet při prvním náznaku přítomnosti strážců. Zátopáci, kteří se pokoutně svezli na Sílícím stenu ze Zaunu,
            se plížili po stranách ulice a hledali v proudu lidí oběť, které by mohli od boku uříznout měšec. Tohle byli
            ti mladší, nezkušení, které starší a silnější děcka vyhnala od snadnější kořisti na mostech nad propastí.
            Tamara si na ně dávala dobrý pozor, zatímco jí její přesné a odměřené kroky nesly dál ulicí. Neměla u sebe nic
            moc, co by stálo za to ukrást, ale to poslední, co dnes potřebovala, bylo, aby jí nějaký zátopník ukradl něco,
            co by neměl. Z vůně pečících se ryb a čerstvě upečeného shurimského slunečního chleba, jež se linula z
            otevřených jídelen, se jí sbíhaly sliny. Místo toho však zastavila ženu, která tlačila sud na kolečkách
            obehnaný syčícími trubkami, a koupila si od ní horký bylinný čaj s jedním tím pocukrovaným koláčem, které si
            tak oblíbila.
            „Hezký Den pokroku, drahoušku!“ řekla žena, když jí Tamara do dlaně vložila jeden stříbrný převod s tím, že si
            drobné může nechat. „Kéž se ti dnes kolečka otáčejí správným směrem, milunko.“
            Ženin přízvuk Tamaře zněl podivně uhlazeně a uvolněně, jako by měla veškerý čas na světě a mohla se vymazlit s
            každou slabikou, ale to takhle blízko Pomezního tržiště nebylo nic neobvyklého: tady se piltoverská
            afektovanost mísila s volnější familiárností Zaunu.
            „Děkuju,“ odpověděla Tamara. „Kéž Šeď nikdy nevystoupá na tvůj práh.“
            Žena si sáhla na hlavu a na srdce, což bylo jasné znamení, že se narodila rodičům seshora i zezdola. Přestože
            občané Piltoveru a Zaunu rádi předstírali, že jde o dvě odlišná společenství, byly obě skupiny provázané
            mnohem víc, než byly ochotné otevřeně přiznat. Tamara zhltla svůj koláč a šla ulicí až na konec, přesně dvacet
            kroků od místa, kde se potkávala s hlavní třídou neboli Horologickou ulicí. Odbočila vpravo, dopila čaj a
            počítala kroky, zatímco přecházela všechny křižovatky. Budovy zde byly velkolepější než v učednické čtvrti,
            kde byla ubytovaná, neboť byly vyrobeny z leštěného granitu a železných sloupů.
            Na mnohých z nich se skvěly mihotající se chemtechnické lampy, které ránu dodávaly svěží, stříbřitý nádech.
            Mít je zapálené mohlo vzhledem k této denní době vypadat nesmyslně, ale Tamara si zvykla na to, že velká část
            piltoverské společnosti se řídí zdánlivou ukázkou bohatství a moci – přičemž jedno podmiňovalo druhé. Bylo to
            patrné všude, kam se podívala: ze střihu šatů, které měli lidé na sobě, z křiklavosti barev a z míry
            dobročinnosti vystavované na odiv. Tamara spatřila četné páry, které si vyšly na svou pravidelnou ranní
            vycházku, draze oděné muže a ženy zdobené nenápadnými augmentacemi. Jedna žena měla implantovaný lícní plát s
            magitechnickou páskou přes jedno oko, která vypadala jako drahokam. Paži měla zaklesnutou do rámě muže, jenž
            měl kovovou rukavici, ze které probleskovalo třpytivé světlo. Další shrbený muž v pracovním oděvu na druhé
            straně ulice měl na zádech něco, co vypadalo jako nějaký dýchací přístroj – nádrže plné bublající zelenkavé
            tekutiny, ze které ucházely obláčky atomizované páry.
            Viděla, jak lidi užasle a obdivně přihlížejí té nádheře, ale její pohled byl vycvičen tak, aby si dokázala
            všimnout toho, čeho ostatní ne.
            Ty dvě magitechnické augmentace byly falešné.
            Tamara studovala rozvíjející se piltoverskou technologii natolik pečlivě, že poznala, co je pravé a co není.
            Onen lícní plát bylo roztavené stříbro přilepené k ženině tváři a její páska přes oko nebyla ničím víc než
            brusičskou čočkou s vyrytou značkou výrobce, o kterém se domnívala, že je smyšlený. Na ruce jejího milého byla
            obyčejná bronzová rukavice se skleněnými kanálky naplněnými bioluminiscenčními řasami vyškrábanými z jednoho
            ze zaunských kulti-ventů. Pouze ten dýchací přístroj byl pravý – a krví podbarvené bělmo v očích onoho
            shrbeného muže Tamaře spolu s drsnější povahou jeho obnošené kombinézy napovídaly, že pochází z hlubších pater
            Zaunu.
            Z Horologické ulice přešla do ulice Skleněné, pak kráčela podél křivolakého bulváru Stera krčem, následně
            prošla Hvězdářskou třídou na náměstí Incognia, kde stála neaktivní Zindelova velká koule už od doby, kdy její
            vynálezce minulý rok záhadně zmizel. Kolem artefaktu z mřížoviny se srocovaly davy: chumel rádoby vynálezců,
            umělců a pobledlých a pokašlávajících Zauňanů, kteří si na den vyrazili nahoru do města.
            Jednou, když si Gysbert pořádně přihnul, jí řekl, že v jeho rodném Zaunu Den pokroku vnímají zcela odlišně.
            Tvrdil, že původním Městem pokroku byl právě Zaun, a to ještě před nějakým Piltoverem. Nahoře značil Den
            pokroku okamžik, kdy se poprvé otevřely Sluneční brány a umožnily tak obchodu volně plynout mezi východní a
            západní částí Valoranu. Také představoval den, kdy se pramínek zlata plynoucího do městských pokladen proměnil
            díky zdanění tohoto obchodu v rychle tekoucí řeku. Dole v Zaunu je to den památky na všechny ty, kteří přišli
            o život během geologických otřesů, které vytvořily východo-západní průchod a kvůli kterým se potopily celé
            čtvrti města.
            Jeden den, dva velmi odlišné výklady.
            Tamara prošla náměstím, vyhýbajíc se spěchajícím pneumatickým poslíčkům, kteří chvatně doručovali zprávy na
            místo určení. Jedna promenádová koketa jménem Noami Kimba jí zamávala a poslala jí vzduchem polibek. Sešly se
            třikrát v dusném podvečerním ovzduší a pokaždé jí Kimba nabídla možnost strávit noc v jejím náručí. Tamara
            pokaždé odmítla, jelikož na žádné kratochvíle neměla čas, ale pokud se příště bude moct zdržet déle než dnes,
            možná té nabídky využije. Dorazila k severnímu klenutému průchodu z náměstí, když vtom uviděla muže s mohutným
            vousem, kovovými nárameníky a železnou pokrývkou hlavy. Jeho paže byly pneumatické ohavnosti poháněné písty a
            Tamara v něm poznala jednoho z bezejmenných tajuplných kultistů z řádu Slovutných vyvinutých. Zavrčel na ni,
            načež vešel na náměstí, aby tam kolemjdoucím kázal, byv veden horlivou směsicí teologie a
            techno-čarodějnictví. Nechala ho, ať si dělá, co chce, a zahnula do Křivolaké uličky, která vedla k
            Techmaturgickému mostu, přičemž neustále počítala kroky.
            Město se před ní otevřelo a odhalilo velký rozštěp, který odděloval severní část Piltoveru od té jižní. Zející
            propast vypadala, jako by zde byla odjakživa coby následek přirozených geologických sil, ale ve skutečnosti
            vznikla teprve nedávno a přirozeného na tom nebylo zhola nic. Její existenci měla na svědomí lidská arogance a
            touha spoutat živly. Tamara obdivovala sílu vůle, která dokázala uvést v chod plán tak troufalý, že jí
            rozetnutí země a zkáza půlky Zaunu přišly jako přijatelná cena za budoucí prosperitu.
            Z kaňonu se domýšlivě tyčila velká věž Techmaturgické univerzity, zaklíněná na horních útesech kývajícími se
            visutými mosty a tlustými železnými kabely, které předly jako struny, kdykoliv od oceánu silně zadul vítr.
            Hlavní most představoval klenutý zázrak z kamene a oceli, po kterém mezi oběma polovicemi Piltoveru přecházely
            zástupy lidí, proklínajíce obchodníky s vínem a prodavače cukrovinek, jejichž navzájem si konkurující stánky
            nešikovně zužovaly střed mostu. Prostopášníky, ještě pořád opilé ze včerejší noci, hnali kupředu strážci v
            modrých vestách, nablýskaných botách a kalhotách se šachovým vzorem. V jakémkoliv jiném městě by vypadali
            směšně, ale tady jejich nevkusně křiklavý vzhled působil zcela normálně. Davem se mihotali zátopníci s jako
            břitva ostrými prsteny a víc než jeden hýřil se dnes vrátí domů s rozříznutým a vyprázdněným měšcem.
            Severně od města se nacházela panská sídla většiny klanů a bedlivě hlídané dílenské komplexy. Dnes plynula
            většina provozu právě tímto směrem. Viděla, jak po mostě šla spousta dalších učedníků, z nichž každý nesl svůj
            vynález s takovou péčí jako matka nesoucí své novorozeně. Hledala v davu známé tváře Gysberta a Colette, ale
            lidí kolem ní bylo zkrátka tolik, že své učednické kolegy nezpozorovala. Tamara došla na konec mostu a
            nadechla se. Za normálních okolností strachem z výšek netrpěla, ale ten závratný výškový rozdíl mezi
            Piltoverem a Zaunem byl prostě dechberoucí.
            Cestu na most lemovaly sochy dvou magnátů v róbách, z nichž jeden představoval ducha bohatství, zatímco ten
            druhý podstatu poctivosti. Tamara vytáhla bronzové těsnění a vložila minci do natažené dlaně té první sochy.
            Její váha spustila vnitřní soustrojí a prsty se nad mincí sevřely. Když se za okamžik otevřely, mince byla
            pryč.
            „Já to vždycky dávám té druhé,“ řekl muž, který se objevil vedle ní. Byl pohledný, tmavovlasý a s hebkou
            pletí, což znamenalo, že je bohatý. Z dechu mu bylo cítit třpytvíno ze včerejší noci. „Zjistil jsem, že se
            vyplácí platit za to, co nemám.“
            Tamara si ho nevšímala a pokračovala v cestě.
            On se vydal za ní, neboť jeho vytrvalost živily smysly otupené kocovinou a příliš mnoho peněz v měšci.
            „No tak, počkej chvilku, nemusíš být neurvalá, mladá dámo.“
            „Já nejsem neurvalá, jen musím někde být a nechci s vámi mluvit,“ řekla.
            Následoval ji na most s úsměvem, který jí prozrazoval, že ji bral jako výzvu – byl to někdo, kdo si myslel, že
            si ji koupí za pár zlatých hexů.
            „Aha, ty jsi učednice, že ano?“ prohlásil, když konečně poznal její šaty a spatřil batoh, který měla přehozený
            přes rameno. „Takže si na cestě na zkoušky, hm? Doufáš, že padneš do oka nějakému vynálezci a že po tobě skočí
            některý z velkých rodů, že je to tak?“
            „Ne že by vám do toho něco bylo, ale ano,“ odpověděla v marné naději, že zachytí úsečnost v jejím hlase a
            nechá ji na pokoji. On místo toho přidal do kroku a postavil se před ní, čímž jí zastoupil cestu přes most.
            Změřil si ji od hlavy k patě, jako by zkoumal dobytek, který hodlá koupit.
            „Ty jsi mi ale holka jako lusk. Trochu kostnatá, ale to není nic, co by nespravilo pár jídel u Lacabra, hm? Co
            říkáš? Je Den pokroku, každý by si měl aspoň trochu užívat, ne?“
            „Nemám zájem,“ řekla Tamara a chtěla ho obejít. „Jděte mi z cesty a nechte mě být.“
            „Tak poslyš, holka, jmenuju se Cella Allabroxus a znám na severu pár hlavounů,“ prohlásil a nadále jí blokoval
            cestu. „Když se mnou strávíš ráno, přimluvím se za tebe a postarám se, aby se tvoje zkoušky trochu nakopnuly,
            jestli mi rozumíš.“
            „Ne, díky,“ opáčila Tamara, která už věděla, co přijde. Natáhl se, aby ji vzal za ruku, ale chytla ho za paži
            ještě dřív, než se jí stihl dotknout. Zkroutila ji a vyrazila z něj bolestný sten plný překvapení. Kdyby ještě
            trochu zatlačila, prasklo by mu zápěstí jako dříví na podpal. Prostřednictvím bolesti ho nasměrovala k okraji
            mostu. Na svůj strach z výšek zcela zapomněla, když Cellu Allabroxe přimáčkla na kamennou zídku, jež jim
            sahala do pasu.
            „Slušně jsem vás žádala, abyste mě nechal na pokoji,“ řekla a stiskla Allabroxovo zápěstí, až zasténal
            bolestí. „Teď vás žádám znova, akorát už ne tak slušně. Nechte mě na pokoji, nebo vás shodím z mostu, a až
            najdou ten mastný flek, co po vás zbyde na zaunských střechách, budou si myslet, že jste jen další ochlasta,
            který po mostě nedokázal přejít rovně. Rozumíme si?“
            Přikývl, protože bolestí nemohl ani mluvit.
            „Nepotřebuju vaše „přímluvy“ ani žádné jiné nakopnutí. V tom, co dělám, jsem zatraceně dobrá a ráda stojím a
            padám sama se sebou, děkuju mockrát. Teď se na mě usmějete, necháte mě být a půjdete pryč. Vyspěte se z toho
            vína a vzpomeňte si na tenhle okamžik, až vás zase napadne chovat se k dámě nezdvořile.“
            Když Tamara pustila jeho zápěstí, Cella Allabroxus zalapal po dechu. Všimla si, že měl chuť oplatit jí to
            nějakou urážkou, ale když pozvedla obočí, očividně si to rozmyslel. Druhou rukou si svíral zápěstí a šoural se
            zpátky, odkud přišel. Tamara si otráveně povzdechla. Zachytila pohled bandy zátopníků, kteří se poflakovali na
            druhé straně ulice, a kývla směrem k prchajícímu Allabroxovi. Zlodějíčci to pochopili a vydali se za ním.
            „O co šlo?“ ozval se za ní mladý hlas.
            Tamařino tělo se uvolnilo a svým končetinám zase dalo pohov. To chladné odhodlání, které viděl Allabroxus, jí
            z tváře zmizelo, protože jej vystřídal úsměv.
            „Ale to nic,“ řekl a otočila se ke Gysbertovi a Colette. „Jeden opilec prostě chtěl zkusit své štěstí.“
            „Jdeš pozdě,“ řekl Gysbert a ukázal přes ochoz na otupěné kovové boky mechanického orloje nějakých sto stop
            pod úrovní mostu. „Podívej.“
            „O čem to mluvíš?“ otázala se Tamara. „Starý hladovec neukazuje správný čas už celé roky.“
            „Pravda,“ přiznal, a přestože se snažil vypadat rozzlobeně, v jeho očích se zračila zamilovanost. „Ale dohodli
            jsme se, že se setkáme dřív, než stín Starého hladovce přejde Techmaturgickou věž.“
            Ukázal na místo, kde temný obrys tajuplné hodinové věže padal na patra dolních laboratoří věže, odkud z
            křivých rohů unikaly zelenošedé výpary. „Vidíš?“
            Tamara se usmála a položila mu ruku na rameno. Podíval se na místo, kde se ho dotkla, a veškerý hněv, který
            mohl cítit, byl rázem pryč.
            Colette obrátila oči v sloup a řekla: „No tak, jde se. Gysbert je možná takový blázen, že ti to zpoždění
            odpustí, ale klan Medarda určitě ne. Se třetím zazvoněním zavírají bránu, a když jsme se dostali na most,
            zvonili už podruhé.“
            Panské sídlo klanu Medarda nebylo daleko od severního konce mostu, ale ulice byly rušné a dnes se tam bude
            chtít dostat spousta dalších, aby na zkouškách vystavili své výtvory.
            „Máš pravdu,“ řekla Tamara, přitáhla si batoh a pohladila zařízení uvnitř. „Pojďme těm bohatým potvorám
            ukázat, co dokážeme.“
          </p>
        </div>
        <div class="col-md-6 col-sm-12">
          <p class="v h text-center p-4">
              Brány panského sídla klanu Medarda představovaly působivé dílo z kalené oceli zasazené do vysoké stěny z
              alabastrově bílého kamene. V četných výklencích podél stěny byly bronzové busty význačných členů rodiny,
              včetně současného velitele klanu Jaga Medardy. Před otevřenými branami se srocoval bezpočet učedníků, z nichž
              každý nesl prvotřídní vynález, o kterém doufal, že mu zajistí pracovní smlouvu u této příkladné rodiny. Tamaře
              se zamlouvala zdejší zdvořilost, neboť každý učedník dával pozor, aby nestrčil do výtvoru svého souseda.
              Vchod strážili muži v barvách klanu, ozbrojení meči a píkami, ověřujíce pravost dokumentů každého žadatele,
              než mu umožnili vstoupit dovnitř. Tamara je sledovala při práci a obdivovala jejich profesionalitu a
              zevrubnost. Pár učedníků odcházelo s nepořízenou, neboť jejich papíry byly nesprávně orazítkované či padělané.
              Nehádali se, prostě odešli a odevzdaně krčili rameny.
              Když přišli na řadu, Tamaru, Colette i Gysberta pustili dovnitř bez sebemenšího zádrhelu. Colette si předtím
              vzala na svědomí, že se postará o to, aby jejich papíry byly v pořádku, a ta si na detaily opravdu potrpí. O
              téhle její vlastnosti si Tamara myslela, že dívce v příštích letech zajistí dobré postavení.
              Zrovna když procházeli branami a z budovy piltoverské pokladnice se rozeznělo třetí zvonění, Tamara cítila,
              jak se jí zježily chloupky vzadu na krku. Za ta léta se naučila svým instinktům věřit. Zastavila se, jako by
              si chtěla upravit přezku batohu, a ohlédla se zpátky na ulici. Na okraji mramorové kašny seděla žena oděná do
              volně sepnuté vesty piltoverského šerifa a rysy tváře jí stínem zakrývala na zakázku vyrobená čapka stažená
              hluboko do obličeje. Jednu nohu měla ohnutou a opírala se o ni loktem, zatímco její pohled pročesával zástupy
              učedníků. Přes rameno měla pušku s dlouhou hlavní a zdálo se, že je na ní mřížovinou ze stříbrného drátu
              připevněno cosi, co vypadalo jako třpytící se drahokam. Její pohled spočinul na Tamaře, která se otočila dřív,
              než si ji stihla pořádně prohlédnout.
              Tamara ten pohled znala: byl to pohled lovce.
              Když se brány zavřely, dohonila Colette a Gysberta, kteří stáli v davu čítajícím dvacet hlav, jež s ústy
              obdivem dokořán zíraly na to, co na první pohled vypadalo jako prostý kočár. Ale pak si Tamara všimla vespod
              visící magitechnické podložky a uzlíku zlatostříbrných kabelů, které se vinuly k předním a zadním ojím. Z
              podložky vyzařovalo slabé světlo a Tamara na jazyku cítila měď.
              „To je samo-lokomotor,“ řekl Gysbert. „Jeden z návrhů Uberti, jestli se nepletu.“
              „To není možné,“ namítla Tamara. „Ta pracuje výhradně pro klan Cadwalder.“
              „Ne na dlouho, jak jsem slyšela,“ prohlásila Colette.
              „Co tím myslíš?“ zeptal se Gysbert.
              „Podle drbů od ponku jeden z Medardových špehů ukradl kopii schémat,“ řekla Colette už prakticky šeptem.
              „Povídá se, že to bylo dost krvavé. Rozsekaná těla a tak podobně. Proslýchá se, že se ji snaží odloudit klan
              Torek, ale klan Cadwalder samozřejmě nic nepřizná.“
              „No bodejť by přiznali,“ řekla Tamara, když se černě lakované dveře panského sídla otevřely. „Kdyby veřejně
              připustili, že někdo ukradl návrhy hlavního vynálezce, vypadali by jako slaboši.“
              Správce domu třímající dlouhou černou hůl a oděný do karmínové a zlaté livreje klanu Medarda uvedl nadějné
              učedníky do sídla. Když je prováděl klenutým předsálím, přepychovými přijímacími místnostmi a velkolepými
              galeriemi, Tamara zaslechla obdivné lapání po dechu. Nápadné jmění klanu bylo vystaveno všem na odiv ve zlatem
              lemovaných podobiznách, které zaplňovaly celé stěny, ve velkých pískovcových sochách válečníků se zvířecími
              hlavami, které sem na velké náklady dovezli ze shurimských hrobek, a ve zkřížených zbraních, jež nesly známky
              ionské výroby. Podlahy se blýskaly mramorovými dlaždicemi, široké honosné schodiště bylo vytesané z
              přeslenových pařezů freljordských železodřevěných stromů.
              Tamara si všimla, že všechno v tomto domě bylo umně vyrobené tak, aby to návštěvníka znejistilo a připomnělo
              mu, jak málo záleží na jeho úspěších tváří v tvář tomu, čeho dosáhl klan Medarda. Vzhlédla právě včas, aby
              spatřila ženu v šedých šatech, jež splývaly až na zem, a přehozem s karmínovými střapci, kterak kráčela
              mezipatrem v doprovodu dalšího sluhy. Podpatky jejích vysokých bot vyklepávaly podivný kovový rytmus. Shlédla
              na stádo učedníků, přičemž její ústa naznačila letmý úsměv, a ztratila se z dohledu.
              Správce nakonec jejich pochod zastavil ve středně velké čekárně s podlahou se vzorem z rybích kostí a
              Revekovým hodinovým strojem vyrobeným ze slonoviny a perletě, který odměřoval čas s metronomickou přesností.
              Kupředu vedly černě lakované dveře, na kterých byl v úrovni očí průzor, ale správce zaklepal svou holí na
              dřevěnou podlahu a naznačil, že by se měli rozesadit na lavice umístěné podél stěn.
              „Až zavolají vaše jméno, vstupte do zkušebny,“ prohlásil. „Postavte se k pultíku a představte se. V krátkosti
              vysvětlete, co budete předvádět, a posléze stručně – a toto slovo opravdu nemohu zdůraznit příliš, stručně –
              vysvětlete, jak funguje. Posuzovat vás budou učení vynálezci z klanu Medarda, takže předpokládejte, že vědí
              víc než vy. Radím vám, abyste odpovídali krátce, neboť se snadno začnou nudit. Pokud uspějete, projděte dveřmi
              nalevo. Pokud neuspějete, projděte dveřmi napravo. Toť vše. A hodně štěstí.“
              Správce tento projev sice pronášel mnohokrát předtím, ale Tamara z jeho posledních slov vycítila upřímnost.
              Položila ruku na svůj batoh a věděla, že zařízení uvnitř by jí v kterýkoliv jiný den dokázalo zajistit místo u
              kteréhokoliv piltoverského klanu. Vyměnila si pohled s Gysbertem a Colette. Oba byly nervózní a ji samotnou
              překvapilo, když se přistihla, jak jí srdce tluče jako o závod. Na zkoušky v Den pokroku se připravovala tak
              dlouho, že se jí z pomyšlení na to, že by klopýtla v cílové rovince, dělalo mdlo. Takhle se necítila už hodně
              dlouho. S úsměvem tento pocit přivítala. Bude se díky němu lépe soustředit. Natáhla se pro Gysbertovu ruku a
              stiskla ji. Na čele se mu zračil pot. Věnoval jí chabý, ale vděčný pohled. Colette zírala přímo před sebe,
              studovala tváře těch na druhé straně místnosti a bezpochyby přemítala o tom, kdo výběrem projde a kdo bude
              odvržen.
              Průzor v černých dveří se otevřel a všichni se napjali. Zaznělo jméno a jedna mladá dívka naproti nim vstala.
              Dveře se otevřely z druhé strany a ona se jimi nervózně proploužila. Ze zkušební místnosti zavanul zatuchlý
              pach starého dřeva a Tamara se pokusila představit si, jak to tam asi bude vypadat.
              Než zaznělo jméno jednoho z nich, prošlo dveřmi dalších šest učedníků. První šla Colette, která se odhodlaně
              postavila, vydechla a prošla dveřmi, aniž by se byť jedinkrát ohlédla zpět.„Povede si skvěle,“ zamumlal
              Gysbert polohlasně. „Vím to.“
              „Ty taky, Gysi“, řekla Tamara, ačkoliv měla podezření, že ho jeho nervy nejspíš dostanou do úzkých. Ten kluk
              ze Zaunu byl zdatný, ale ve velkých síních piltoverském klanu proti němu budou stát víc než jeho nervy.
              Byli vyvoláni dva další učňové. Tamara, sledujíc hodiny, si všimla, že každé slyšení je čím dál kratší. To už
              se učení vynálezci klanu Medarda začali nudit? Bude to hrát v prospěch těch, kteří své zařízení ještě
              neukázali, nebo naopak v neprospěch?
              Když zaznělo Gysbertovo jméno, málem z lavice vyskočil. Skoro upustil svůj batoh, ale na poslední chvíli ho
              zachytil. Tvář měl celou rudou od starostí a pot z něj přímo kapal.
              „Zhluboka se nadechni,“ poradila mu Tamara. „Vždyť se v tom vyznáš. Tvoje práce je dobrá.“
              „Ale je dobrá dostatečně?“ zeptal se.
              Tamara si pomyslela, že odpověď zná, ale přikývla a řekla: „Je.“
              Prošel dveřmi a pak byli postupně vyvoláni ostatní učedníci, dokud nezbyla jen Tamara. Místnost byla prázdná,
              ale stejně se nemohla zbavit pocitu, že ji někdo pozoruje. Když konečně zaznělo její jméno, ulevilo se jí.
              Strávila okamžik tím, že se dala do pořádku, načež se otočila a prošla dveřmi do zkušebny.
              Komnata za dveřmi byla kulatá a osvětlená zářivými skleněnými koulemi, které se vznášely nad nástěnnými svícny
              ve tvaru napřažených dlaní, jako by světu dopřávaly světlo. Tamara tak tak stačila potlačit úškleb nad tou
              přebujelou sebestředností. Byla v přednáškovém sále, ve kterém stupňovité lavice stoupaly v soustředných
              kruzích k zadní stěně. Uprostřed místnosti stál prostý dřevěný pultík a pracovní stůl a dále tu byly dvoje
              dveře. Levé pro úspěch, pravé pro selhání.
              Do stupňovitých lavic by se dokázala vměstnat nejméně stovka lidí, ale před ní jich sedělo jen pět. Dva muži a
              tři ženy – všichni na sobě měli mistrovské róby. Cosi si škrábali do svých velkých knih zlatem vykládanými
              brky, což díky vynikající akustice komnaty vytvářelo hlučnou ozvěnu. Každý z nich měl pravou magitechnickou
              augmentaci a Tamara z nich cítila, že už to chtějí mít za sebou.
              „Jméno?“ pronesla jedna z žen, aniž by zvedla zrak.
              „Tamara Lautari.“
              „Co budete předvádět?“ zeptal se jeden z mužů. Jeho rty se nehýbaly, neboť jeho umělý hlas skřípal z nákrčníku
              krytého mřížkou.
              Tamara položila batoh na ponk a vyndala svůj výtvor – sestavu drátěných vzpěr uspořádaných do krychle a
              kyselinou vyleptanou koulí uprostřed.
              „Říkám tomu magi-astrolábový zesilovač.“
              „Jak doufáte, že to bude fungovat?“ zeptal se znovu a Tamara nedávala najevo, jak moc ji jeho mechanicky
              laděný hlas znepokojoval.
              „Díky využití vlastností krystalu a exponenciálnímu nárůstu jeho výkonu za hranice toho, čeho dosud kdo kdy
              dosáhl.“
              Svá slova pronesla neutrálně, ale namyšlenost jejího prohlášení neprošla bez povšimnutí. Všichni mistři na ni
              teď upřeli svůj zrak. Nejspíš byli zvyklí na to, že od učedníků slyší velkohubá tvrzení, ale ta sebedůvěra v
              jejím tónu je očividně zaujala.
              „A jak to hodláte provést?“ zeptal se bělovlasý muž s broušeným drahokamem místo oka, zasazeným do
              porcelánového plátu na tváři zjizvené popáleninami.
              „Klíčovým prvkem je geometrie krystalu a také osa, podle které se točí,“ řekla Tamara a otevřela drobná dvířka
              na kouli, aby odhalila přesně vysoustruženou podpěru. Z ní visely tenké řetízky, podobné těm na drahém
              náhrdelníku, připravené zajistit pohonný krystal na místě. „Mé zařízení čte rychlost a úhel rotace a upravuje
              je tak, aby dosáhl optimálního energetického výkonu.“
              „Absurdní,“ prohlásila žena s umělou paží a pronikavým pohledem akademika, který už si od studentů vyslechl
              kdejaké bláznivé nápady a všechny je zamítl. „Při výboji energie z krystalu není dost času na to, aby mohl být
              jakkoliv kontrolovaně upraven. O to samé se před dvěma lety snažila už Praveen a málem při tom zničila půlku
              zlatnické čtvrti.“
              „Při vší úctě, madam, dovoluji si nesouhlasit.“
              „Váš nesouhlas nehraje žádnou roli, učednice. Můžete to dokázat? Můžete předvést to, co nám tu tvrdíte?“
              „Věřím, že ano,“ odpověděla Tamara.
              „Víra není základem vědy,“ řekla žena, jako kdyby mluvila se sebejistým dítětem, které se plete. „Důležitý je
              empirický důkaz.“
              „Dokážu to,“ slíbila Tamara.
              Žena se netvářila přesvědčeně, ale přikývla a řekla: „Nuže dobrá, můžete začít.“
              Na ponku vedle Tamary se odsunul poklop. Vyjel z něj ozdobný stojan, který třímal malý broušený krystal, jehož
              safírová modř plápolala vlastním vnitřním světlem.
              Magitechnický krystal.
              Ten krystal nebyl větší než nehet na jejím palci, ale představoval budoucnost.
              Díky tomuhle by se piltoverské klany mohly stát vládci světa, kdyby chtěly. A když ne ony, tak kdokoliv jiný,
              kdo by jej dokázal vyrobit efektivněji a dřív než za několik let, které si žádala výroba jediného kousku.
              Tento krystal měl v sobě jen málo síly, ale přesto byl nezměrně mocný a nehorázně cenný.
              Nečekala, že bude tak nádherný.
              „No prosím, dejte se do toho,“ vybídl ji ten popálený muž. „Oslňte nás.“
              Vzala krystal z držáku. Na dotek byl teplý a pulzoval tak slabě, že to skoro ani nebylo poznat. Byl mnohem
              těžší, než očekávala. S nesmírnou opatrností Tamara vložila krystal do své koule a upevnila ho jemnými
              řetízky. Zkontrolovala, jestli je zajištěný, a zařízení zavřela. Mechanismus na horní části krychle byl
              pohyblivý a ona jeho vzájemně propojené části natočila tak, aby přesunula hlavní dotykové body na místa, kde
              do sebe zaklaply.
              Zařízení začalo bzučet, jakmile okruhy v krystalu našly zdroj síly, a zevnitř začala sálat jemná modrá záře.
              Když se její zařízení začalo rozbíhat, Tamara se zazubila. Bzukot sílil a v ústech cítila stále silnější
              kovovou pachuť. Nyní začalo být zařízení hlasitější, až nepříjemně, a pulzovalo ve vlnách.
              Světelné koule v sále pulzovaly v souladu s výkyvy basového předení, které se ze zařízení linulo. Poskakovalo
              po pracovním stolu a vibrace jím zmítaly nalevo a napravo, nahoru a dolů. Kolem koule praštěly energetické
              záblesky a zářily z horního povrchu jako obrácené blesky.
              „Vypněte to, slečno Lautari!“
              Tamara sáhla na zařízení, ale proti ní vyšlehl záblesk modrého světla, který jí na hřbetě ruky zanechal rudý
              šrám. Trhla sebou a ustoupila od rychle se přetěžujícího zařízení.
              „Nemůžu,“ řekla Tamara zděšeně. „Optimalizuje příliš rychle!“
              Vždycky věděla, že se tohle stane, ale doufala, že změny, které na návrhu provedla, neselžou tak katastroficky
              jako teď. Z jejího stroje vystřelil proti jedné ze světelných koulí blesk modrého ohně. Koule vybuchla a
              zasypala okolí sprškou magnéziově jasných jisker.
              Pak následoval další blesk. A pak další tři. Tím jediným světlem zakrátko byla prudká modř Tamařina
              praskajícího zařízení. Žena s magitechnickou rukou vstala a zaťala ji v pěst. Se skřípěním klouzajícího kovu
              se celý pracovní stůl propadl do podlahy, která se nad ním rychle zavřela. Obrys padacích dveří nakrátko
              ozářilo světlo a pak se odkudsi zezdola ozval silný výbuch.
              „Bezpečnostní komora,“ poznamenala Tamara, které se ulevilo kvůli tomu, že její zařízení nevybouchlo o pár
              sekund dříve.
              „Ano, slečno Lautari,“ řekla žena, která se opět posadila a vzala do ruky své zlaté pero. „Myslíte, že jste
              první učedník, který před nás předstoupil s potenciálně vražedným vynálezem?“
              „Nejspíš ne,“ odpověděla Tamara. Byla zklamaná, ale ne překvapená. Takhle to bylo plánováno už od začátku,
              navzdory tomu, že její dílo by ráda sabotovala její profesní pýcha.
              Muž s magitechnickým okem si cosi zapsal do své knihy a, aniž by se na ni podíval, řekl:
              „Myslím, že víte, kterými dveřmi máte odejít.“
              Tamařin odchod ze sídla klanu Medarda byl mnohem méně slavnostní než její příchod. Dveře nejvíce napravo vedly
              do holé kamenné chodby, která se stáčela dolů srázovou skálou, dokud neskončila u ocelových dveří, které byly
              natolik vyztužené, že by ustály i náraz beranidla. Nesmírně svalnatý strážník s magi-hydraulickými pažemi a
              přílbou, o které si nebyla jistá, jestli je to doopravdy přílba, dveře otevřel. Sotva jimi stihla projít, když
              se za ní s bouchnutím zavřely.
              Vedly do boční ulice, jež se nacházela pod městem a vedla zpět k útesům. Nebyl to ještě Zaun, ale Piltover už
              také ne. Ulice byla dlážděná nesourodými kočičími hlavami a zamlžená od přízemních cárů zaunské Šedi. Na
              rozpadající se kamenné zídce naproti seděl Gysbert a pod nohama ležely roztřískané zbytky jeho zařízení.
              Když ji spatřil, usmál se na ni a řekl: „Nevyšlo to?“
              „Moc ne.“
              „Co se stalo?“
              „Výbuch.“
              Oči se mu rozšířily údivem. Rozesmál se, ale pak si přitiskl ruku na ústa. „Promiň, neměl bych se smát.
              Výbuch?“
              Přikývla a zazubila se. Znovu se rozesmál.
              „Ten můj se aspoň jenom rozpadnul,“ řekl. „Ne že by na tom záleželo. Jako kdyby někdy Medarda do svých
              vážených řad přijal Zauňana!“
              Tamara jeho hořkost přešla bez poznámky a zeptala se: „Neviděls Colette?“
              Gysbertovy oči se rozjasnily s vyhlídkou na to, že jí bude moct sdělit dobré zprávy.
              „Neviděl. Myslím, že prošla.“
              Tamara si úlevně oddechla.
              „No, tak aspoň jeden z nás se tam dostal,“ řekla. „Takže... půjdeme zapít žal? Koneckonců je Den pokroku.
              Myslím, že potom, co jsme málem vyhodili učené mistry do povětří, si nějakou tu rundu zasloužíme.“
              Do zorného pole jim vstoupila postava. Proti světlu na konci ulice se její silueta zdála být mrštná. Byly s ní
              i další, ale ti jí byli očividně podřízení, protože to ona měla na rameni přitisknutou pušku s dlouhou hlavní.
              Ústí zbraně neochvějně a pevně mířilo Tamaře na hlavu. „Je mi líto, slečno Lautari,“ pronesla šerifka, kterou
              dnes už viděla, „ale obávám se, že toho panáka nestihnete.“
              Gysbertovo protestování pranic nezmohlo, když šerifka a její muži odváděli Tamaru pryč. Neměl dost odvahy na
              to, aby ji následoval, a ona za to byla ráda. Nechtěla, aby se do toho připletl. S rukama za zády ji dovlekli
              k okraji útesu a ona si šíleně dlouhou chvíli myslela, že ji doopravdy shodí dolů.
              Ale tohle byl Piltover. Tady se všechno dělá podle předpisů. Kdyby byla doma, už by měla dávno dýku v břiše
              nebo by plachtila vzduchem dolů směrem k věžím města, jež se rozkládalo pod ní. Místo toho zahnuli do úzké
              uličky na skalním převisu, která se stáčela podél útesů k velké lanovce, jež vedla dolů do rušných přístavišť
              u mořského průchodu městem.
              „Vy mě zatýkáte?“ zeptala se Tamara. „Co jsem provedla?“
              „Vážně? Budeš ze sebe dělat hloupou?“ zeptala se šerifka. „Prohledali jsme tvůj pokoj a našli jsme všechno.
              Magitechnické deníky, schémata.“
              „Já jsem učednice,“ řekla Tamara. „Ode mě se čeká, že budu mít schémata.“
              Došli k mřížované železné plošině připevněné na rovnoběžných kolejnicích stočených směrem dolů k oceánu a
              přístavu pod nimi. Širokým průlivem proplouvaly stovky lodí, jež se krčily ve stínu obrovitánských Slunečních
              bran, které umožňovaly cestu po moři z východu na západ. Některé jen proplouvaly, zatímco jiné zakotvily a
              vykládaly zboží, než pak naplnily své útroby nákladem, který mohly Piltover a Zaun nabídnout. Tamara spatřila
              freljordské ledoborce, noxijské vojenské bárky, shurimské obilné galeony a dokonce i pár plavidel, které
              působily podezřelým dojmem, že nedávno vypluly ze zlodějských doupat v Bilgewateru.
              Na to všechno dohlížely flotily piltoverských válečných lodí: štíhlá plavidla s ebonitovými trupy, dvěma
              řadami vesel a železem potaženými klouny. Proslýchalo se, že je pohání víc než jen síla veslařů a že je každá
              z nich vybavena baterií silných magitechnických zbraní. Tamara nevěděla, jestli je to pravda, ale
              nejdůležitější bylo, že lidé věřili, že to pravda je.
              Její úvahy o válečných lodích přerušili tři šerifčini muži, kteří ji zatáhli do výtahu, přičemž ji drželi
              pevněji a bolestivěji, než by museli.
              „Možná, ale podle mě moc učedníků do svých děl neukrývá tak podrobné mapy Piltoveru. Jmenuju se Caitlyn a
              pochůzky dělám tolik let, že se mi to ani nechce počítat, takže ulice tohohle města znám líp než většina
              ostatních. A musím říct, žes odvedla zatraceně přesnou práci. S těmihle plány by i Vi mohla projít Piltoverem
              se zavázanýma očima a neztratit se.“
              „Nechápu,“ hlesla Tamara, když Caitlyn zatáhla za páku a kosý výtah se vydal na rozechvělý sestup do spodních
              pater města.
              „Já myslím, že to chápeš moc dobře.“
              „Co to znamená?“
              Šerifka neodpověděla a Tamara zavrtěla hlavou. Oči se jí zalily slzami.
              „Podívejte, přísahám, že nevím, o co tady jde,“ řekla. Hlas se jí třásl a hruď se chvěla vzlykáním. „Prosím,
              jsem jen učednice, která se snaží prorazit. Podepsání smlouvy s klanem Medarda byla moje poslední šance se
              někam dostat, než mi dojdou peníze od táty a já se budu muset upsat jedné ze zaunských chemdílen. Prosím,
              musíte mi věřit!“
              Jejímu žadonění se nedostalo sluchu a ani šerifka, ani její muži se neobtěžovali odpovědět na její čím dál
              afektovanější prosby o soucit a pochopení. Klesali stále níž. Když se výtah s hrknutím zastavil u přístavů,
              ocitli se ve stínu shurimské galeony, které právě vyložili její náklad. Tamara sledovala, jak veškerý její
              světský majetek nacpali do kovového vozíku, který sloužil k převážení obilí z nákladního prostoru právě
              takových plavidel. Uvnitř byly její deníky a srolované plány, stránky měly vytrhané a rozervané: měsíce
              důkladné práce vyhozené jako nějaké smetí. Ucítila olej a dobře věděla, co bude následovat. Vytrhla se ze
              sevření mužů, kteří ji drželi, a padla na kolena před Caitlyn.
              „Ne! Prosím, nedělejte to,“ plakala. „Prosím. Já vás prosím!“
              Caitlyn si jí nevšímala a přistoupila k vozíku. Od kolemjdoucího přístavního dělníka si nechala zapálit dýmku
              a její hořící obsah odklepla do vozíku. Olejem nasáknutý papír Tamařiných knížek a plánů vzplanul tak rychle,
              až to udělalo „vhúš“. Oheň to všechno rychle pohltil a spálil Tamařino dílo na popel během několika chvil. Ze
              zbytků stoupal dým. Plivla Caitlyn pod nohy.
              „K čertu s váma,“ vyštěkla. „Kéž se Šeď nikdy nehne od vašeho prahu!“
              „Hezký pokus,“ pronesla Caitlyn a vytáhla ji na nohy. „Ten tvůj přízvuk by jednomu zamotal hlavu. Umíš ho
              vážně dobře, to se musí nechat. Tak akorát slangu, tak akorát hrubosti, ale já už slyšela každý hlas v tomhle
              městě, odshora až dolů, a ten tvůj mi nikam nesedí, víš? Je v něm až trochu moc sazí a hněvu z tvé vlasti, než
              aby ti to doopravdy prošlo.“
              „O čem to mluvíte?“ namítla Tamara. „Vychovali mě v horním Piltoveru. Jsem Zlatozorná dívka! Narodila jsem se
              na dohled Zatměných trezorů! Přísahám, že nelžu!“
              Caitlyn zavrtěla hlavou. Tahle hra už ji přestala bavit.
              „Ne, přízvuk máš dobrý, ale stejně nedokážeš tak úplně zamaskovat tu niterní noxijskou povýšenost,“ řekla a
              svá slova zdůrazňovala tím, že Tamaru prstem šťouchala do hrudi. „A já vím, co jsi zač. No jo, už jsem slyšela
              ty historky od táboráků o válečných zednářích, válečnících, kteří se vplíží na nepřátelské území a zkoumají
              ho. Mapujete terén, hledáte ty nejlepší cesty, kudy by mohlo postupovat vojsko, a připravujete základy pro
              vpád.“
              Tamara nedostala šanci obvinění popřít, neboť Caitlynini muži ji dovlekli přes můstek na galeonu. Předali ji
              dvěma snědým shurimským šermířům, zatvrzelým zabijákům, kteří by za půl stříbrného převodu prodali i vlastní
              babičku.
              „Do Piltoveru už se nevracej,“ řekla Caitlyn a opřela si pušku v náručí. „Jestli tě ještě někdy uvidím,
              dostaneš kulku do hlavy. Rozumíš?“
              Tamara neodpověděla. Bylo jí jasné, že Caitlyn myslí vážně každé slovo.
              „Strčte ji do podpalubí, pak ji vyhoďte na nějakém nepříjemném místě v Bel’zhunu,“ řekla Caitlyn loďmistrovi.
              „Nebo ji hoďte přes palubu, až budete dost daleko, mně je to fuk.“
              Než ji pustili opět na palubu, byla už loď daleko na moři. Příliš daleko od souše, než aby tam mohla doplavat,
              ale Tamara neměla v plánu se namočit. Sledovala, jak se jí zářivý klenot Piltoveru vzdaluje za obzor – smutná
              z toho, že odplouvá, ale šťastná kvůli tomu, že její mise je konečně u konce.
              Škoda že její mistrně zhotovené mapy a nákresy lehly popelem, ale to riziko tu bylo vždy, a ona je dokázala
              nakreslit znovu podle paměti. Zavřela oči a prošla si duševní cvičení, která jí umožňovala si představit, jak
              kráčí nočními piltoverskými ulicemi, počítat kroky a zapsat si do hlavy každou křižovatku, ulici i postranní
              uličky.
              Uvažovala o tom, které z těch drobečků chleba, jež na své cestě zanechala, umožnily Caitlyn zatáhnout kolem ní
              síť, ale řekla si, že teď už na tom nezáleží. Piltoverská šerifka byla chytrá, ale Tamara měla neodbytný
              pocit, že ji ve skutečnosti neodhalila Caitlyn. To dělalo Tamaře starosti, protože to znamená, že v Piltoveru
              je někdo, o kom neví a kdo je natolik prohnaný, že dokáže odhalit válečného zednáře.
              Ať už to byl kdokoliv a nehledě na to, kolik si mohl myslet, že o tajnůstkářském Řádu válečných zednářů ví,
              zbývala tu jedna věc, kterou si neuvědomoval.
              Totiž to, že váleční zednáři pracují v páru a že se někdy vyplatí jednoho prozradit, aby se ten druhý mohl do
              cizích zemí zanořit o to hlouběji.
              Tamara se sama pro sebe usmála a už si představovala ty cenné informace, které Colette získá pro Noxus v srdci
              klanu Medarda.
              Lehla si na lůžko z prázdných pytlů na obilí a uložila se ke spánku.
          </p>
        </div>
      </div>
    </section>
    <br>
  <footer class="p-3 mt-5 tz w3-border-top w3-border-amber text-center">
    <h2>&copy; Filip Ostárek 2019</h2>
  </footer>
  <!-- Optional JavaScript -->
  <!-- jQuery first, then Popper.js, then Bootstrap JS -->
  <script src="https://code.jquery.com/jquery-3.3.1.slim.min.js"
    integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo"
    crossorigin="anonymous"></script>
  <script src="https://cdnjs.cloudflare.com/ajax/libs/popper.js/1.14.7/umd/popper.min.js"
    integrity="sha384-UO2eT0CpHqdSJQ6hJty5KVphtPhzWj9WO1clHTMGa3JDZwrnQq4sF86dIHNDz0W1"
    crossorigin="anonymous"></script>
  <script src="https://stackpath.bootstrapcdn.com/bootstrap/4.3.1/js/bootstrap.min.js"
    integrity="sha384-JjSmVgyd0p3pXB1rRibZUAYoIIy6OrQ6VrjIEaFf/nJGzIxFDsf4x0xIM+B07jRM"
    crossorigin="anonymous"></script>
  <script src="https://code.jquery.com/jquery-3.3.1.min.js"></script>
  <script src="https://cdnjs.cloudflare.com/ajax/libs/popper.js/1.14.3/umd/popper.min.js"
    integrity="sha384-ZMP7rVo3mIykV+2+9J3UJ46jBk0WLaUAdn689aCwoqbBJiSnjAK/l8WvCWPIPm49"
    crossorigin="anonymous"></script>
  <script src="https://stackpath.bootstrapcdn.com/bootstrap/4.1.3/js/bootstrap.min.js"
    integrity="sha384-ChfqqxuZUCnJSK3+MXmPNIyE6ZbWh2IMqE241rYiqJxyMiZ6OW/JmZQ5stwEULTy"
    crossorigin="anonymous"></script>
  <script>
    $(function () {
      $("section").hide();
      $("h2").on("click", function () {
        $(this).nextUntil("br").toggle(1500);
      });
    })
    $(function () {
      $("section").hide();
      $("div").on("click", function () {
        $(this).nextUntil("br").toggle(1500);
      });
    })
  </script>
</body>

</html>