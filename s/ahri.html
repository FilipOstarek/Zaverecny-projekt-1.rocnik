<!doctype html>
<html lang="cs">

<head>
  <title>League of Legends - Ahri</title>
  <meta name="description" content="League of Legends - Příběh postavy Ahri">
  <!-- Required meta tags -->
  <meta charset="utf-8">
  <meta name="viewport" content="width=device-width, initial-scale=1, shrink-to-fit=no">
  <!-- Bootstrap CSS -->
  <link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css"
    integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
  <link rel="stylesheet" href="../hl/1Ces.css">
  <link rel="stylesheet" href="CSS/css.css">
  <link rel="stylesheet" href="https://www.w3schools.com/w3css/4/w3.css">
  <link rel="stylesheet" href="https://use.fontawesome.com/releases/v5.7.0/css/all.css"
    integrity="sha384-lZN37f5QGtY3VHgisS14W3ExzMWZxybE1SJSEsQp9S+oqd12jhcu+A56Ebc1zFSJ" crossorigin="anonymous">
</head>

<body>
  <img class="card-img-top w3-border-bottom w3-border-amber" src="../img/ahri.jpg" alt="Ahri">
  <div class="tz1 tzs2">
    <a href="../hls/shl.html" title="Zpátky na stránku šampionů"><i class="fas fa-backward tz0 ns tzs"></i></a>
  </div>
  <div class="tz1 tzs2">
    <a href="Ss/Sahri.html" title="Tmavý a světlý mód"><i class="fas fa-adjust tz0 ns tzs1"></i>
      <!--  Pro tmavý motiv
          <i class="fas fa-circle i1 ns">           
            -->
    </a>
  </div>
  <h1 class="tz uprostred">AHRI</h1>
  <img class="card-img-top or" src="../img/header.png" alt="header">
  <h2 class="text-center karta">DEVÍTIOCASÁ LIŠKA</h2>
  <hr class="tz h">
  <section>
    <div class="row">
      <div class="col-xs-12 col-md-6 col-lg-4">
        <p class="v h">
          Vastajka Ahri má vrozenou schopnost čerpat dřímající sílu Runeterry a formovat magii do podoby koulí čiré
          energie. S oblibou si se svou kořistí pohrává a manipuluje s jejími emocemi, než na závěr pohltí její životní
          esenci. Navzdory své predátorské povaze má Ahri vysokou schopnost empatie, jelikož s každou pozřenou duší
          získá i záblesky vzpomínek jejího majitele.
          Ahri, opuštěná uprostřed zasněžených lesů severní Ionie, nevěděla nic o své původní rodině, která jí zde na
          památku nechala jen jedinou věc: dvojici totožných drahokamů. Přidala se ke skupině ledních lišek na jejich
          ranní štvanici a ty ji zakrátko přijaly do své smečky. Jelikož Ahri neměla nikoho, kdo by jí pomohl proniknout
          do tajů magie vlastního druhu, naučila se ji instinktivně čerpat z okolního světa, vytvářet koule ničivé
          energie a zrychlovat své reflexy, aby snadněji přemohla svou kořist. Pokud se dokázala připlížit dostatečně
          blízko, dokázala dokonce uklidnit jelena natolik, že nepohnul ani svalem, i když zaryla zuby do jeho masa.
          S lidmi se Ahri poprvé střetla, když se poblíž jejího doupěte utábořil oddíl cizích vojáků. Jejich chování jí
          přišlo zvláštní, a tak je, poháněná zvědavostí, zpovzdálí pozorovala. Přitahoval ji především lovec, který na
          rozdíl od svých rozmařilých společníků využíval veškeré části zabitých zvířat. Připomínal jí tím její liščí
          rodinu.
        </p>
      </div>
      <div class="col-xs-12 col-md-6 col-lg-4">
        <p class="v h">
          Když lovce jednoho dne zranil šíp, cítila Ahri, jak z něj uniká život. Instinktivně pozřela esenci, jež
          opouštěla jeho tělo, a získala tak krátké záblesky jeho vzpomínek – na milovanou, již ztratil v bitvě, na jeho
          děti z podivné země z kamene a železa. Zjistila, že dokáže přetvořit jeho strach na smutek a ten následně na
          radost, a zatímco umíral, naplnila jeho mysl obrazy sluncem zalité mýtiny.
          Pohlcení lovcova života naplnilo Ahri takovou euforií, jakou dosud nepoznala, a tak začala putovat po celé
          Ionii ve snaze najít další oběti. Bavilo ji, když si mohla s kořistí trochu pohrát a měnit její emoce, než
          konečně pohltila její životní esenci. Střídavě své oběti okouzlovala překrásnými vidinami, halucinacemi plnými
          splněných nejniternějších přání či občas sny přibarvenými ryzím smutkem.
          Opíjela se cizími vzpomínkami a s dětinskou radostí ochutnávala životy ostatních. Prostřednictvím ukradených
          vizí sledovala Ahri jejich očima, jak přísahají věrnost chrámu stínů, nabízejí oběti slunečnímu božstvu,
          setkala se s kmenem létajících vastajů, kteří spolu hovořili pouze v písních, a zahlédla hornatý kraj, jaký
          dosud nikdy dříve nespatřila. Prožila zoufalé zklamání v lásce i extatickou radost ve fascinujících
          záblescích, po nichž toužila stále víc a víc, a plakala nad osudem ionských vesničanů, které zmasakrovali
          noxijští nájezdníci.
        </p>
      </div>
      <div class="col-xs-12 col-md-6 col-lg-4">
        <p class="v h">
          V jedné ze vzpomínek se překvapená Ahri seznámila s legendou o tajuplném liščím démonovi. A jak pohlcovala víc
          a víc životní esence, rozpoznávala vzrůstající počet svých obětí. Zmocnil se jí pocit viny za to, že ukončila
          tolik životů. Obávala se, že ty příběhy o ní jsou pravdivé – že není nic víc než krutá, krvelačná stvůra.
          Ovšem kdykoliv uplynula od posledního krmení příliš dlouhá doba, cítila, jak její síly mizí, a ona se jich
          nehodlala už nikdy vzdát.
          Ahri se snažila ovládnout svou touhu a pohlcovat jen malé množství životní esence – dost na získání jedné nebo
          dvou vzpomínek, ale ne tolik, aby způsobila smrt. Po čase se jí to začínalo dařit, stravoval ji však nekonečný
          hlad a brzy podlehla pokušení: dopřála si sny obyvatel celé jedné pobřežní vesnice.
          Ahri si nedokázala tuto chybu odpustit. Vzpomínka na ni ji mučila ve dne v noci a propadala se do hlubin
          nekonečného smutku, ve kterých pochybovala o smyslu své vlastní existence. Stáhla se do jeskyní v lesích v
          naději, že když se odřízne od okolního světa, nakonec svou spalující touhu ovládne. Znovu se objevila až po
          několika letech, tentokrát odhodlaná poznat všechny aspekty života svýma vlastníma očima. Ačkoliv si i nadále
          tu a tam dopřeje ždibec cizí esence, dokázala již odolat pokušení a nikdy nepohltila celý život. A vedená
          dvojicí drahokamů, jež byly jediným vodítkem k jejímu původu, se vydala pátrat po ostatních, kteří jsou jako
          ona. Už nikdy nechtěla být odkázána jen na zapůjčené vzpomínky a neznámé sny.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 ahri p-4">
    <p class="karta uprostred1">Deník</p>
     <img class="card-img-top or" src="../img/header.png" alt="header">
    <h3 class="card-text v uprostred1">Polní deník o vastajích Eduarda Santangela</h3>
  </div>
  <hr class="tz h p-2">
  <section>
    <h2 class="text-center tz karta">VASTAJOVÉ</h2>
     <img class="card-img-top or" src="../img/header.png" alt="header">
    <div class="row">
      <div class="col-md-6 col-sm-12">
        <p class="v h text-center p-4">
          Deníkový zápis o pozorování, domněnkách a rozjímání o hybridních tvorech ze severní Ionie, jak je zapsal
          velevážený
          EDUARD SANTANGELO: džentlmen, badatel a kronikář.
          Ponejprv jsem se s hybridními tvory známými jako vastajové setkal po přistání na úrodných březích ionských.
          Měl jsem naději, že tam najdu lék na jedinečnou piltoverskou chorobu známou jako sklíčenost – mírnou nudu
          pramenící z šedi každodenního života v neustále zářivém Městě pokroku, kde se živím jako spisovatel užívající
          si jistého věhlasu.
          Do hebké a magické náruče Ionie – do náruče, kterou zeměpisci, jež se nenarodili na jeho rozlehlých březích,
          prozkoumávají jen zřídka – jsem se vydal najít něco, co se jinak zcela vymykalo poli mé působnosti. Cosi
          podivuhodného a magického, krásného i děsivého.
          Jakmile jsem objevil vastaje, věděl jsem, že jsem našel, co jsem hledal.
        </p>
      </div>
      <div class="col-md-6 col-sm-12">
        <p class="v h text-center p-4">
          Svého prvního vastajského tvora jsem potkal pod rouškou noci, kterak se přehraboval v mém tábořišti, hledaje
          cosi k snědku. Ač se téměř dal na vyplašený útěk, když jsem se probudil, hrstka sladkých koláčků a zvučný
          přednes uklidňující ukolébavky, již mne naučila matka (můj hlas jest soprán, a tudíž jsem nesmírně vybaven k
          tomu, abych ostatním pěl písně plné uvolnění), ho přesvědčily, aby v mém tábořišti chvíli prodlel.
          Třebaže kráčel po dvou jako člověk, jeho rysy byly hybridní směskou několika dalších tvorů, které jsem viděl
          buď v knihách, či na svých nesčetných výpravách: měl dlouhé fousky a špičatý nos jako kočka, hadí šupiny po
          celém těle a tělesnou sílu bilgewaterské solné šelmy (čehož jsem byl svědkem záhy, když tvor dojedl koláčky,
          zvedl mne nad hlavu s takovou lehkostí, jako bych se já škrábal na nose, a držel mne ve vzduchu, dokud
          neseznal, že ve svém lůžku již žádné další laskominy neukrývám).
          Tvor krátce nato prchl do temnoty a já věděl, co musím udělat: rozhodl jsem se, že o těchto vastajích (jak je
          nazývají místní) zjistím víc.
          Následují mé zápisky o rozmanitých vastajích, na které jsem narazil během svého putování po tomto záhadném
          světadílu.
        </p>
      </div>
    </div>
  </section>
  <section>
    <h2 class="text-center tz karta">CO JSOU VASTAJOVÉ ZAČ?</h2>
     <img class="card-img-top or" src="../img/header.png" alt="header">
    <div class="row">
      <div class="col-md-6 col-sm-12">
        <p class="v h text-center p-4">
          Pakliže bych se měl zamyslet nad původem těchto tvorů – a ježto jsem učený ve vědách přírodních, považuji se k
          tomu býti více než způsobilým –, domníval bych se, že vastajové nejsou samostatným druhem, anobrž se nacházejí
          na stejné úrovni uspořádání názvosloví jako vyšší řád neboli kmen.
          Řečeno krátce: třebaže jsou si mnozí vastajové navzájem podobní (jak jsem seznal, když jsem následoval toho
          opo-hado-kočkovitého chlapce zpět do jeho vesnice, načež jsem byl zahnán jeho rovněž hybridními bratry.
          Nejspíše si mne spletli s jakýmsi hanebným špehem či hrozivým dravcem, což by vysvětlovalo, proč mne sledovali
          zpět do mého tábora a posléze mi ulehčili od veškerých zásob potravin), jednotlivé kmeny a rodinná seskupení
          často vypadají a jednají značně nepodobným způsobem.
          Několik dnů po svém střetu s vastaji – došed po proudu Šeptající řeky (jak jsem ji pojmenoval já sám, anžto
          byla až k nesnesení hlasitá, a já jako mnozí vzdělanci mám slabost pro ironii) k nedaleké vísce věda, že
          ostatní se budou jistojistě stahovat ke zdroji vody – jsem objevil kmen zcela odlišný. Tito vastajové měli
          svraštěné a srstí porostlé tváře vydří, kdežto spodní polovinu tulení.
          Poté co jsem se neúspěšně pokusil dát jim své brýle jako dar na usmířenou (mnozí tvorové měli měšce plné
          tretek a lesklých kamínků a drobností – snad to byla obchodnická společnost),
        </p>
      </div>
      <div class="col-md-6 col-sm-12">
        <p class="v h text-center p-4">
          předvedl jsem nepřipravený
          taneček jakoby řka „Přicházím v míru a nehodlám vám činit žádného příkoří“ (v tomto obzvláštním kousku jde
          zejména o práci nohou a mé čéšky jsou ve stavu naprosto dokonalém), jenž mé společníky přiměl se mne ujmout a
          nakrmit mne teplou večeří, kterou mohu popsat jen jako mírně syrovou věc povahy rybovité.
          Třebaže během mého obřadního kroužení nepronesli ni slova, později vyjevili (když mne požádali, abych jim
          podal šálek nažloutlého prášku páchnoucího po soli a ohni), že mým jazykem hovoří zcela plynně. Jejich různá
          nářečí a hovorové výrazy mi nebyly povědomé, ale bez větší námahy jsem dokázal rozumět tomu, co přesně říkají.
          Tolik prahna po znalostech jako předtím po jídle jsem se je chvatně vyptal na dějiny jejich druhu.
          Dozvěděl jsem se, že původ vastajů lze vystopovat do časů arci dávno minulých, do skrytého koutu Ionie, kam se
          skupinka lidí uchýlila na útěk před nesčetnými hrůzami Velké války s Prázdnotou (na kteréžto téma jsem sepsal
          krdel svazků, jež jsou všechny k dostání u lepších piltoverských knihkupců za více než rozumnou cenu). Tito
          uprchlíci se potkali s kmenem inteligentních tvorů, kteří dokázali měnit podobu a kteří byli úžasně naladěni
          na magické vlnění Ionie. Ze soužití těchto dvou skupin vzešli tvorové, kterým jsem se nakonec naučil říkat
          vastajové. Postupně se potomci těchto svazků počali usazovat v různých oblastech, a tudíž nabrali různých
          podob – od okřídlených, lidem podobných tvorů z Ionie přes zřídkavě údovité pískovrty shurimské po freljordské
          šupinaté kapustňáky, jimž se na tváři zračí výraz neustálé nepohody.
          Chtěl jsem u tohoto vydřího lidu pobýt déle a vyptat se na víc, ale jeden můj dotaz zdá se vyvolal velkou
          nevoli a já byl jedním šmahem zcela neobřadně vyhoštěn jak z vesnice, tak z přízně oněch tvorů. Má otázka –
          pro ty, již by se chtěli vystříhat stejného omylu – se týkala toho, jestli spojení těchto dvou druhů bylo ryze
          magické, či spíše (řekněme) tělesnější povahy.
        </p>
      </div>
    </div>
  </section>
  <section>
    <h2 class="text-center tz karta">DALŠÍ POZNATKY O VASTAJÍCH, Z NICHŽ NĚKTERÉ MOHOU STŘÍZLIVĚJŠÍ ČTENÁŘE POHORŠIT
    </h2>
     <img class="card-img-top or" src="../img/header.png" alt="header">
    <div class="row">
      <div class="col-md-6 col-sm-12">
        <p class="v h text-center p-4">
          Byv zbaven svých zásob i klidu, leč nikolivěk své žízně po vědění, opět jsem se vydal jiným směrem vybaven
          ničím víc než svým důvtipem a vícejazyčným slovníkem. Celé měsíce jsem žil z hojnosti ionského ovoce a
          zeleniny, které jsem sbíral ze země a ze stromů tak snadno, jako by si je jeden mohl zakoupit ze stánku na
          Pomezním tržišti.
          Čas jsem měřil toliko dle východu a západu slunce a šťastně jsem zapomněl na všechny ty těžkopádné obyčeje
          Piltoveřanů, jimž jsem přivykl. Pravda, po mnoha dnech strávených potulkou napříč Ionií se mé tělo jalo
          vydávat jakýsi odér.
          Zastavil jsem se, vysvlékl (po zběžném ujištění, že jsem sám – džentlmen svou nahotu nikdy nevnucuje ostatním)
          a vkročil jsem do nedalekého jezírka, jež vonělo bobulemi a trávou.
          Právě tam jsem spatřil tu nejpodivuhodnější věc, kterou jsem kdy za celý svůj život potkal, a i kdybych se
          dožil tisíce let, nic takového už bych znovu neviděl.
          Tento tvor, mnohem lidštější než lecjaký vastaja, kterého jsem dosud viděl, se koupal na protějším břehu, měl
          uši a ohon(y) jako liška, byl zcela jistě ženského pohlaví a bez šatů – zde svůj popis záměrně nechám mlhavým,
          abych nepohoršil své mladší či citlivější čtenáře – a v ostatních ohledech se velmi, velmi podobal lidské
          ženě.
          Velmi.
          Zahlédl jsem ji jen koutkem oka, když jsem se máčel v rybníce; ústa jsem měl dokořán a po mé vychrtlé postavě
          stékaly potůčky vody, zatímco jsem se snažil přijít na ten nejlepší vhodný pozdrav. Snad bych se jí mohl
          představit jako spisovatel do jisté míry věhlasný a odcitovat jí něco ze svých uznávanějších děl. Či bych ji
          mohl uchvátit zpěvem jedné z romantičtějších balad, jež jsem složil a naučil se právě pro tyto příležitosti.
          Posléze mne však vylekalo šustění v křovisku za mnou. Zcela pudově jsem se otočil k onomu šelestu, ale když se
          žádná hrozba neodvážila ukázat, obrátil jsem se a seznal, že ona nádherná liščí dáma zmizela a já tam zůstal
          zcela sám se svými otázkami, přičemž v hlavě se mi ozývalo prvních pár veršů z písně „Ach, má lásko, ty můj
          sne, má nadějná nocležnice“ a na tváři se mi zračil nepopiratelně trapný výraz.
          Z onoho šustitele, kterého jsem byl odhodlán zbít do krvavého bezvědomí za to, že vyplašil lásku mého života,
          se vyklubal lidský kupec ze vzdálené vesnice,
      </div>
      <div class="col-md-6 col-sm-12">
        <p class="v h text-center p-4">
          jehož oborem byl prodej zázvorníku – toť dle všeho lahůdka,
          kterou jsem se rozhodl neochutnat, neb jsem si nebyl jistý, že odolám pokušení mu jeden kus nevrazit do jeho
          usměvavého obličeje.
          Shai (neboť tak se jmenoval) mi vyčinil za to, že jsem se v rybníku smočil, neboť to – stejně jako ona liščí
          žena, jež se zde prý občas koupe – by mne mohlo ohrozit na zdraví. Upozornil jsem ho, že krást se za zády
          nahého a zamilovaného muže by mohlo na zdraví mnohem více ohrozit jeho, ale on se jen smál.
          Když jsem se oblékl, kupec souhlasil s tím, že mne zavede zpět mezi lidi a zodpoví mi pár dotazů výměnou za
          mou hučku (Jeanreauxovo kloboučnictví, maloobchodní cena padesát tři převodů).
          Obeznámil mne s tím, že jeho rodina onu podivnou ženu zná už celá pokolení – neboť stejně jako ostatní
          vastajové žije mnohem déle než my lidé. O některých se proslýchá, že žijí tisíce let, zatímco ostatní, jak
          praví zvěsti a zkazky, mohou být i nesmrtelní. Byl to právě Shai, kdo mne seznámil s ionským názvem pro tyto
          tvory – až do této chvíle jsem jim říkal „zjevení“, dokud onen kupec mým názvoslovím s úšklebkem nepohrdl.
          Zpětně jsem všechny zmínky o „zjeveních“ přepsal na „vastaje“, hnán ryze kulturním soucitem, neboť mému
          slovníku se vyrovná pouze má pokora.
          Cestovali jsme spolu několik dní. On se občas zastavil a zavětřil jako nějaký vyhladovělý chrt. Když jsem ho
          požádal, aby své chování vysvětlil, pouze se usmál a pravil, že hledá poklad. Třebaže jsem jeho neurčité
          jednání pokládal za velmi zvláštním způsobem otravné, jeho psí čenichání mne přivedlo na myšlenku, o kterou
          jsem se s ním neprodleně podělil: pakliže jsou vastajové splynutím lidí a prastarých předků se schopností
          měnit podobu, co by se pak stalo, kdyby se tato krev nesmírně zředila prostřednictvím silně uzavřené
          rozmnožovací skupiny? Co kdyby měl řekněme jeden zástupce vastayskou krev, ale ne natolik, aby sám nabral
          hybridní, zvířecí podobu? Co by se stalo pak?
          V tomto okamžiku přestal větřit a oči se mu rozšířily. Podíval se na mne, usmál se a pronesl: „Inu, pak by byl
          schopen měnit tvar, no ne?“ načež se ten mizera proměnil ve vepře a vyryl hedvábného lanýže.
          Byl jsem v naprostém úžasu z toho, že jsem se potkal s měňavcem – ba co víc, potkat TŘI různé druhy vastajů
          jen během několika málo měsíců je nesmírné štěstí, a to i pro zasloužilého učence, jako jsem já. Nemohl jsem
          si pomoct a seznal jsem, že onen „proměnlivý vepří muž“ vypadá o poznání hůře než ona „vnadná liščí žena“.
          S takovou je pravděpodobné, že příští vastajský tvor, na kterého narazím, bude vypadat jako chodící šváb.
        </p>
      </div>
    </div>
  </section>
  <section>
    <h2 class="text-center tz karta">ZÁVĚR, VE KTERÉM SI NECHÁVÁM PROSTOR PRO DALŠÍ DÍLY SVÉ KRONIKY, PO NICHŽ V ŘADÁCH
      OBECENSTVA JISTOJISTĚ VZROSTE POPTÁVKA</h2>
     <img class="card-img-top or" src="../img/header.png" alt="header">
    <div class="row">
      <div class="col-md-6 col-sm-12">
        <p class="v h text-center p-4">
          Posledních několik měsíců jsem strávil průzkumem Ionie, kde jsem hledal jakékoliv poznatky o různých
          vastajských druzích ve snaze vytvořit všeobjímající názvoslovnou příručku k Runeterře a její zvířeně.
          Ačkoliv se mi o vastajích povedlo nashromáždit nesmírné množství údajů, zbývá toho k objevení ještě hodně –
          mám podezření, že když jsem svůj výzkum omezil na Ionii, odhalil jsem pouhopouhý zlomek celkové rozmanitosti,
          kterou lze v rámci tohoto zařazení objevit.
          Přesto je nyní čas se přesunout dál – co se týče tématu vastajů, otevřel jsem toliko dveře a bude úkolem
          jiného badatele, aby jimi prošel. Dnes svou pozornost obracím k dalším tvorům Runeterry, jejichž příběh ještě
          nikdo nevyprávěl: k děsivým myslícím zbraním známým jako darkinové. Ke zhoubným tvorům z Prázdnoty. K
          přeludným pohádkovým bytostem z pověstí, yordlům. Tyto příběhy nesmí zůstat opomenuty a přísahám, že já budu
          oním průzkumníkem, kdo je odhalí. Je vpravdě možné, že já jsem ten jediný, kdo jest s to.
          POZNÁMKA VYDAVATELE:
        </p>
      </div>
      <div class="col-md-6 col-sm-12">
        <p class="v h text-center p-4">
          Pouhé dva týdny po odevzdání tohoto rukopisu se pan Santangelo vydal na neúřední návrat do Ionie, aby se tam
          dle svých slov „poptal více na onu liščí ženu – čistě pro účely druhého vydání.“
          Pár týdnů nato jsme od pana Santangela obdrželi dopis ve znění:
          „Přihodila se mi tuze strašná nehoda spočívající v mém unesení. Mí věznitelé – nevrlá cháska, jež si říká
          Bratrstvo Navori – mají podezření, že jsem piltoverský špeh. Jsa mužem světa znalým s rozličnými
          intelektuálními, atletickými a romantickými schopnostmi jako [redakčně zkráceno kvůli stručnosti], toto
          obvinění mne urazilo na cti.
          Přesto se mi podařilo je přemluvit, aby mne namísto okamžité popravy věznili kvůli výkupnému. Pokud byste
          tudíž mohli poslat něco vzácných nerostů či jídla nebo zbraní v množství příhodném mé nedozírné hodnotě,
          kterou pro vás jakožto spisovatel mám, byl bych vám velmi zavázán. Je samozřejmě čistě na VAŠEM uvážení, kolik
          se rozhodnete utratit za můj návrat, ale předpokládám, že budete přinejmenším muset nechat zkrachovat svůj
          vydavatelský dům i všechny jeho věřitele. Tato cena za to bude samo sebou stát.“
          Po obdržení této žádosti o výkupné jsme panu Santangelovi obratem zaslali předpokládaný zisk z jeho nové
          knihy: pár drobných a jeden zkažený koláček.
          Od té doby jsme o něm již neslyšeli.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 ahri p-4">
    <p class="karta uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Spravedlivý obchod</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Trhem se nesl pach zapáleného kadidla a hnijícího zelí.
          Ahri si pláštěm zahalila svých devět ocasů a v rukou si pohrávala s dvojicí slunečních kamenů, aby odvedla
          svou pozornost od té nelibé vůně. Převalovala je v rukou a ťukala s nimi o sebe. Oba měly tvar sálajícího
          plamene, ale byly vytesány tak, že jejich ostřejší hrany do sebe zapadaly, takže tvořily dokonalou kouli. Tyto
          zlaté kameny měla u sebe odnepaměti, ačkoliv neměla tušení, odkud pocházejí.
          Přestože byla Ahri v novém prostředí, uklidňovalo ji tiché bzučení magie všude kolem ní. Prošla kolem stánku,
          na kterém byly desítky pletených košíků plných leštěných kamínků, mušlí s vyrytými legendami od jednoho
          mořeplaveckého kmene, hracích kostek vytesaných z kostí a dalších zvláštních předmětů. Stylu Ahriiných
          vyřezávaných kamenů se ale žádný z nich nevyrovnal.
          „Nechceš koupit drahokam, jehož modř si nezadá s oblohou?“ zeptal se kupec s šedivým plnovousem. „S tebou bych
          vyměnil sytě modrou tretku za cenu jednoho plačkavčího pírka nebo možná za semínko stromu jubji. Přizpůsobím
          se.“
          Ahri se na něj usmála, ale zavrtěla hlavou a pokračovala dál trhem se svými slunečními kameny v rukou. Prošla
          kolem stánku plného ostnaté oranžové zeleniny, kolem dítěte prodávajícího ovoce, jehož barva se měnila podle
          počasí, a kolem alespoň dalších tří obchodníků, kteří mávali plechovými nádobami s kadidlem, přičemž každý z
          nich tvrdil, že objevil ten nejhlubší způsob meditace.

          „Budoucnost! Pojďte si nechat vyložit budoucnost!“ vyvolávala mladá žena s levandulovýma očima a útlou bradou.
          „Zjistěte, do koho se zamilujete nebo jak se máte vyhnout nešťastným chvílím, a to jen za ždibec lopuchového
          kořene. Anebo pokud radši svou budoucnost přenecháte bohům, odpovím na otázky z vaší minulosti. Přesto ale
          doporučuju zjistit, jestli vás nečeká smrt otrávením.“
          Jeden vysoký vastaja s kočičíma ušima si chtěl zrovna kousnout do pikantního koláčku. Ustal v pohybu a
          vyplašeně zíral na věštkyni.
          „Mimochodem, odpověď zní ne. Vám to řeknu zdarma,“ řekla a uklonila se před ním, načež se otočila k Ahri. „Ale
          vy vypadáte, že jste měla temnou a tajemnou minulost. Nebo aspoň pár příběhů, které by za to stály. Nemáte na
          mě nějakou palčivou otázku, paninko?“
          Pod těžkými vrstvami kadidla se Ahri zarazila, když ucítila, že na ženině krku spočívá pach vlhké srsti a
          kořeněné kůže.
          „Díky, ale ne,“ odpověděla. „Jen se tak dívám.“
          „Obávám se, že na tomhle trhu žádné další Ymelovy kameny nenajdete,“ řekla žena a pokynula hlavou na Ahriiny
          sluneční kameny. „Takové, jaké máte.“
          Ahri se naježily chloupky vzadu na krku a popošla k ženě blíž. Nechtěla se nechat pohltit vzrušením. „Ty je
          poznáváš? Odkud pocházejí?“
          Žena si Ahri prohlížela.
          „Aspoň myslím, že jsou Ymelovy,“ řekla. „Celý pár jsem na vlastní oči nikdy neviděla. On jich svého času
          vyřezal jen málo a spousta sad se během války rozdělila. Jsou hodně vzácné.“
          Ahri se s každým slovem nakláněla blíž a blíž. „Jinak, já jsem Hirin,“ řekla žena.
          „Víš, kde bych toho řemeslníka našla?“ zeptala se Ahri.
          Hirin se zasmála. „Nemám tucha. Ale když půjdete dál, řeknu vám, co vím.“
          Ahri si přehodila plášť přes ramena a dychtivě následovala věštkyni kolem jejího stánku do karavanu, který byl
          ode zdi ke zdi vyzdoben zvířecími kožkami.
          „Čaj?“ zeptala se Hirin. „Uvařila jsem ho dneska ráno.“
          Nalila dva šálky tekutiny barvy švestkového vína a jeden si vzala. Čaj chutnal po hořké dubové kůře, jejíž
          chuť tlumila vrchovatá lžíce medu. Hirin nastavila ruku, ale Ahri si kameny nechávala u sebe.
          „Začínám mít pocit, že pro tebe mají zvláštní cenu,“ řekla s kyselým úsměvem. „Nemějte strach, nemám zájem
          prodávat ukradené sluneční kameny. To holce dokáže zničit pověst.“
          „Dokážeš mi říct, odkud jsou?“ zeptala se Ahri a opatrně kameny podala ženě.
          Hirin je pozvedla proti světlu.
        </p>
      </div>
      <div class="col-md-6 col-sm-12">
        <p class="v h text-center p-4">
          „Jsou nádherné,“ řekla. „Nechápu, jak do sebe tak dokonale zapadnou. Takhle jsem je ještě neviděla.“
          Ahri nic neříkala. Stála tam, pohlcená zvědavostí, a nespouštěla z ženy oči.
          „Podle legendy jeden sochař jménem Ymelo sbíral zkamenělá vejce ještěrů stará tisíc tisíců let, které vytesal
          do prazvláštních tvarů. Tihle pradávní ještěři žili dlouho předtím, než moře Ghetu vyschlo a proměnilo se v
          poušť. Zanechalo po sobě jen zkamenělé kosti a prach.“
          Hirin si odkašlala a Ahri v jejím dechu zaznamenala hořký tón, jako by byla pila ocet.
          „Ymelovy kameny jsou navržené jako malé části, které dohromady utvoří větší sousoší,“ pokračovala.
          Žena mávala zlatými kameny před Ahriinýma očima.
          „Stejně jako vaše minulost, která před vámi skrývá informace, mohou i tyto kameny mít mnohem víc částí, které
          když se spojí, utvoří úplně jiný tvar. Kdo ví, co z vás bude, když půjdete po stopách vlastní minulosti. Díky
          těm chybějícím kamenům se můžete dozvědět víc, než byste chtěla.“
          „To jsou hezká slova,“ zamumlala Ahri a zírala na ženu.
          Po krátké chvíli ticha se Hirin zahihňala. „To jsou jen nitky pravdy, které jsem si sama vymyslela. Věštkyně
          musí umět plést bezešvě.“
          Žena ze skříňky donesla lovecký nůž.
          „Toho, co chcete slyšet, do toho vplétám jen tolik, abyste chtěla zůstat,“ řekla. „Teda než vám ten čaj oslabí
          svaly.“
          Ahri se ze rtů vydralo temné zavrčení. Chtěla tu ženu roztrhat na kusy. Pokusila se na ni skočit, ale
          končetiny ji neposlouchaly. Byla znehybněná na místě.
          „Ale to vůbec není třeba, paninko. Stačí mi jen jeden ocas. Hodí se na celou řadu lektvarů, víte, a je
          nesmírně cenný. Nebo si to aspoň myslím. Vastaje s liščími ocasy jsem ještě nikdy neviděla. Čaj otupí veškerou
          bolest, stejně jako vaši... pohyblivost.“
          Hirin jeden z Ahriiných ocasů obalila obvazem. Ahri se pokusila vzepřít, ale pořád se nemohla hýbat.
          „Zítra se probudíte, budete úplně jako nová!“ řekla žena. „No, akorát vám bude chybět jeden ocas. Copak vážně
          používáte všech devět?“
          Ahri zavřela oči a sáhla do zásob magie kolem sebe. V prostředí jich byla spousta, jen se jich zmocnit, ale
          byla příliš oslabená tím čajem, než aby si je k sobě dokázala přitáhnout. Místo toho sáhla do Hirininy mysli,
          která byla mnohem poddajnější, a zatlačila.
          Ahri otevřela oči a zírala upřeně do těch Hirininých. Z levandulové ztmavly na fialovou.
          „Hirin,“ řekla. „Pojď blíž. Chci se podívat do tváře toho, kdo mě obelstil.“
          „Jistě, paní,“ řekla Hirin jakoby v transu. Ženin hlas zněl dutě, jako by vycházel ze dna studny.
          Naklonila se blíž, dokud její obličej nebyl jen pár palců daleko. Ahri se nadechla a z ženina dechu natáhla
          esence jejího života.
          ...Hirin byla mladá dívka, krčila se hladová a vystrašená za stánkem na tržišti. Nad ní se hádali dva muži,
          kteří ji hledali. Ani po dnech plných práce neměla v kapse ani vindru...
          Ahri nadále nasávala Hirinin život a ochutnávala vzpomínky plné ryzích emocí. Cítila v ústech jejich výraznou
          chuť, užívala si nádech každého pocitu zvlášť.
          ...Hirin vykládala budoucnost jedné šamanky a za své úsilí dostala měďák. Za tu minci si koupila kousek
          chleba, který spořádala během pouhých pár okamžiků...
          ...Ve zpustlé hospodě hrála hlasitá skupinka lidí karty. Jeden muž s obočím jako motýlí křídla vsadil zlatý
          Ymelův kámen, zatímco Hirin to pozorovala ze stínů...
          ...Hirin sledovala Ahri, zatímco kráčela tržištěm. Z kabátu jí vykoukl jeden z jejích liščích ocasů. Zatáhla
          vastajku do svého karavanu–
          Dost.
          Ahri přestala a hlava se jí točila nově nabitou energií. S každou vzpomínkou, kterou Hirin ukradla, cítila,
          jak se jí do oslabených svalů opět vlévá energie a vyhání z nich jed.
          S novým přívalem síly pomalu protřepala končetiny, aby se probraly, a jedním mrsknutím si protáhla ocasy.
          Mravenčilo jí v nich.
          Hirin stála omráčená s vykulenýma očima, stále naživu. To ona se probudí až zítra, úplně jako nová – akorát jí
          bude chybět pár vzpomínek, které ovšem nebude postrádat.
          Teď, když Ahri znala ženin život, ji vztek přešel. Pohladila věštkyni po líci, pak si plášť přitáhla těsně
          kolem ramen a vykročila na sluncem zalité tržiště.
          Hirin se na ni ani na jejich setkání nebude pamatovat. Ale Ahri díky tomuto obchodu získala jméno, po kterém
          teď může jít – Ymelo –, a v mysli měla vypálený obrázek muže s hebkým obočím.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 ahri p-4">
    <p class="karta uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Zahrada zapomnění</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Závan větru vyhnal ze zahrady studený noční vzduch a spolu s ním i lákavou vůni přezrálého ovoce a rozkvetlých
          květin. Ahri stála před vstupem do zahrady, kde kámen ustupoval půdě a kde úzké labyrintové jeskyně zely do
          nebes v hluboké rozsedlině. Ve svitu měsíce rostlo husté stromoví a shluky křovin, zatímco květiny vystavovaly
          na odiv své hojné a bohaté květy. Ahri váhala, neboť moc dobře znala dvojí povahu krásy a nebezpečí. O
          posvátném hájku slýchala legendy už od svého dětství, ale nikdy se nevydala na cestu jižními jeskyněmi, aby ho
          našla. Kdokoliv překročil práh zahrady, začal podle těch historek jako jeden člověk, ale vyšel z ní jako někdo
          úplně jiný – anebo z ní nevyšel vůbec.
          Ať už je pravda jakákoliv, Ahri byla rozhodnutá. Když vkročila do zahrady, vzadu na krku jí svědilo, jako by
          ji někdo sledoval. Mezi stromy žádnou postavu neviděla, ale zahrada ani zdaleka nebyla nehybná. Všude, kam se
          Ahri podívala, každým okamžikem rozkvétaly nové květiny. Ahri kráčela po vinoucí se cestě mezi spletitým
          rostlinstvem a překračovala kořeny, které se draly ven z půdy. Shýbala se pod visícími popínavkami, které se k
          ní natahovaly, jako by prahly po její přízni. Přísahala, že mezi jemným šustotem listí zaslechla pššt!.
          Klenbou nad její hlavou prosvítaly měsíční paprsky a odhalovaly stromy se zlatostříbrnými listy. Po kmenech se
          jim plazily stonky květin, kroutily se a vystavovaly na odiv pupence zářivější než leckteré drahokamy.
          Baculaté pepřešně pokryté vrstvou jinovatky jemně zvonily, jak se kývaly v nezkrotném houští.
          Jedna sněžná lilie se natáhla po Ahřině tváři a jemně ji pohladila. Bylo to až neodolatelně svůdné. Ahri
          přitiskla svou tvář na její okvětní lístky a nadechla se opojné vůně. V nose ji zamrazilo a v nádechu ucítila
          slabou vůni pomerančů, letního vánku a štiplavost čerstvé mrtvoly. Květ se třásl a brunátněl a Ahri se
          vzpříčil dech v hrdle. Kývala se, omámena lepou vůní květiny.
          Šmik.
          Sněžná lilie padla na zem i s useknutým stonkem. Z řezu vytékala lepkavá kapalina. Ahri vydechla a ve všech
          devíti ocasech jí škubalo, zatímco se jí v hlavě zase rozjasňovalo.
          Ahri sebou cukla, když před ní stanula žena s šedobíle žíhanými vlasy, která měla v rukou nůžky. Byla zahalená
          barevnými šátky a její řasy se třpytily rosou.
          Když žena k Ahri otočila svůj pohled plný mořské zeleně, pocítila Ahri zvláštní neklid, jako kdyby jí ta žena
          dokázala přešmiknout břicho tak snadno jako onen vláknitý stonek. Z ženiny tváře, vrásčité jako kůra stromu,
          nebylo možné vyčíst zhola nic. Ale Ahri už se o své bezpečí nebála.
          „Vylekala jsi mě, Ighilyo,“ řekla Ahri. V oněch příbězích byla tato stará žena známá jako Pojídačka tajemství,
          Zapomenutá či Čarodějná zahradnice. Ahri, která chtěla projevit úctu někomu obdařenému takovou mocí, se
          rozhodla, že jí bude říkat Ighilya. Prapramáti.
          „Květiny od nás něco chtějí,“ řekla. „Stejně jako my chceme něco od nich. Bylo by moudré nestrkat k nim nos.
          Já bych to měla vědět. Musím ta hladová děťátka krmit osobně.“
          „Takže ty jsi Zahradnice,“ řekla Ahri.
          „To je jedno z mých hezčích jmen, ano. Ale docela se míjí smyslem. Vím, proč jsi tady, Iminho.“
          Maličká. Ahri to slovo, jež se často používalo v rodinném prostředí, znepokojilo, ačkoliv si nebyla jistá
          proč.
          „Hledáš rozhřešení. Svobodu od své bolesti,“ řekla Zahradnice.
          Překročila scvrkávající se kapradinu a pokynula k Ahri.
          „Pojď.“
          Když kráčely měsícem zalitou zahradou, květiny se otáčely za starou ženou, jako by byla samotným sluncem,
          které jim zahřívá listy a pomáhá jim růst. Anebo se k ní prostě nechtěly obrátit zády.
          Stará žena mávnutím ruky poslala Ahri na lavici před zkrouceným mračným stromem a posadila se naproti ní.
          „Nech mě hádat. Byla jsi zamilovaná,“ řekla Zahradnice a koutky úst se jí zkroutily do úsměvu.
          Ahri se zachmuřila.
          „Neboj se, nejsi ani zdaleka první,“ řekla stařena. „Takže, kdopak to byl? Voják? Dobrodruh? Válečník ve
          vyhnanství?“
          „Malíř,“ řekla Ahri. Slabiky jeho jména nevyslovila víc než rok a nedokázala se přimět je vyslovit i nyní.
          Bylo to jako polykat rozbité sklo. „Maloval... květiny.“
          „Ach tak. Romantik,“ řekla Zahradnice.
          „Zabila jsem ho,“ vyhrkla Ahri. „Přijde ti to dost romantické?“
          Když tuto pravdu pronášela nahlas, nedokázala Ahri zamaskovat ostrou hořkost na jazyku.
          „Vysála jsem mu život ze rtů, když mi umíral v náručí,“ řekla. „Byl laskavější a obětavější, než by kdo jiný
          měl právo být. Myslela jsem, že své nutkání dokážu potlačit. Ale chuť jeho snů a vzpomínek byla příliš svůdná.
          Ponoukal mě k tomu. Já se nebránila. A teď – teď nemůžu žít s tím, že vím, co jsem udělala. Prosím, Ighilyo.
          Dopřeješ mi dar zapomnění? Dokážeš mě přimět zapomenout?“
          Zahradnice neodpovídala. Postavila se a utrhla ze stromu jednu zralou mračnici. Oloupala ji pomalu a opatrně,
          aby slupka zůstala v jednom kuse. Ovoce se rozpadlo na šest rumělkových dílků, které nabídla Ahri.
          „Dáš si kousek?“
          Ahri na ni zírala.
          „Neboj se, tahle rostlina od tebe nic nechce. Ne jako květiny. Ovoce nikdy nic nechce. Ovoce je na rostlině to
          nejštědřejší – usiluje o to, aby bylo lahodné a šťavnaté – a lákavé. Chce prostě jen vábit.“
          „Jídlo se mi v ústech mění v popel,“ řekla Ahri. „Jak se mám najíst, když nejsem nic víc než příšera?“
          „I příšery musí jíst, abys věděla,“ odvětila Zahradnice a něžně se usmála.
          Vložila si jeden dílek mračnice do úst a začala žvýkat, načež se zašklebila.
          „Kyselé!“ Za všechny ty roky v zahradě jsem si na tu štiplavost nezvykla.“
          Stařena snědla zbývající dílky, zatímco Ahri tiše seděla. Když dojedla, utřela si šťávu z úst.
          „Takže jsi ukradla život, který jsi vzít neměla,“ řekla Zahradnice. „A teď tě sužují následky.“
          „Nemůžu to vystát,“ řekla Ahri.
          „Obávám se, že život znamená bolest,“ pronesla Zahradnice.
          Kolem stařeniny paže se ovinul výhonek plný pupenů sněžné lilie. Žena se neodtáhla.
        </p>
      </div>
      <div class="col-md-6 col-sm-12">
        <p class="v h text-center p-4">
          „Nemůžu žít dál s tím, že jsem ho zabila,“ žadonila Ahri.
          „Když přijdeš sama o sebe, má to následky ještě větší, Iminho.“
          Zahradnice se natáhla pro Ahriinu ruku a stiskla. Její mořsky zelené oči se v měsíčním světle leskly a Ahri v
          nich viděla něco, čeho si předtím nevšimla – že by touhu?
          „Budeš zničená,“ řekla stařena. „Už nikdy nebudeš celá.“
          „Já už jsem teď rozbitá na kousky,“ opáčila Ahri, „a s každým dalším okamžikem se drolím víc a víc. Prosím,
          Ighilyo. Musím to udělat!“
          Stařena si povzdechla.
          „Tato zahrada nikdy neodmítne svobodně nabídnutý dar, neboť má neustále hlad.“
          S tím Zahradnice nabídla Ahri ruku, stále obalenou výhonkem sněžné lilie. Pupeny se rozevřely jako napřažené
          dlaně.
          „Daruj svůj výdech této květině a mysli přitom na vzpomínky, kterých se chceš zbavit,“ řekla stará žena a
          pokynula k lilii ve tvaru zvonu. „Květina je pohltí. A znovu se nadechni až tehdy, až neucítíš nic.“
          Ahri květinu něžně uchopila mezi prsty. Zahradnice přikývla. Ahri se zhluboka nadechla a vydechla do květiny.

          Ahri stála před mužem s havraními vlasy na břehu jezera. Skákali spolu do vody a výskali, zatímco skotačili v
          nekonečných vlnách.
          Ahriino utrpení se spolu s touto představou rozplývalo jako oblak.
          ...v lese ztichlém zimou Ahri sledovala, jak muž s havraními vlasy maluje jediný květ. „Copak tvou květinou
          nejsem já?“ zeptala se a povolila si řemínek u šatů. Zvedl svůj štětec a nanesl barvu na její nahá záda.
          Štětiny ji lechtaly, zatímco jí na páteři maloval květinu. „Jsi, to víš, že jsi,“ opakoval a s každým slovem
          ji políbil na rameno.
          Ahri věděla, že by se měla děsit toho, co přijde potom, ale její srdce chladlo a dřevěnělo.
          ...stála uprostřed jezera a v rukou držela bezvládné tělo muže, kterého kdysi milovala. Potopil se pod vodu a
          tělo se mu zakřivilo vlivem lomu světla o skelnou hladinu.
          Kdysi by tato vidina způsobila ostrou bodavou bolest, ale Ahri už necítila nic víc než jen jakousi tupost.
          ...Ahri se nakláněla nad padlým dřevorubcem v kamenné jeskyni a pohlcovala jeho život. Vyděsil ji zvuk bot,
          které křupaly na sněhu. Muž s havraníma očima tam stál a díval se. Ahri si zoufala; nechtěla, aby to viděl.
          „Nemůžu pro tebe být dost dobrá,“ řekla Ahri. „Podívej se na mě, jak lačním po duši umírajícího muže. Prosím,
          odejdi ode mě. Nejsem dobrá. Nemůžu být dobrá.“
          Její milenec s havraními vlasy odpověděl: „Je mi to jedno.“ To bylo poprvé, co si Ahri pamatovala, že ji někdo
          zcela miloval, navzdory její povaze. Jeho hlas byl vřelý a plný emocí. „Jsem tvůj.“
          Tato vzpomínka se Ahri vzpříčila v krku, takže přestala dýchat, čímž zlomila kouzlo květiny.
          Ne, pomyslela si. O tohle přijít nemůžu.
          Ahri se pokusila nadechnout, ale vzduch jí připadal jako smyčka kolem krku. Dusil ji a svíral jí hrdlo, jako
          by dýchala jed. Zrak se jí zakalil, ale ona lapala po dechu, až jí div nepopraskaly plíce.
          Kdyby o tohle přišla, bylo by to úplně stejné, jako kdyby ho opět zabila.
          Ahri se podlomila kolena, takže se zhroutila na zem a v rukou stále svírala sněžnou lilii. Onen nepřirozený
          parfém, kterého se nadýchala z květiny, jí prosakoval do mysli a vyvolával podivné a znepokojivé představy.

          Ahri měla halucinace. Ve sněhem utichlém lese si představovala, jak jí byl každý z devíti ocasů vyrván z
          páteře, jen aby dorostl znova a mohl být znovu vytržen.
          V kamenné jeskyni viděla desítky obrazů sebe sama namalované modročernými tahy štětce. Na každém z těch obrazů
          byla její tvář prázdná a chladná.
          Beztížně se vznášela uprostřed jezera a shlédla dolů, aby viděla, že jezero bylo plné ne vody, nýbrž krve.
          Kde jsi?
          Svým duševním zrakem viděla tvář zkroucenou nekonečnými záhyby své paměti – tvář, na kterou už zapomínala. Ona
          tvář byla rozmazaná, byla jako obrázek muže spíš než jako muž sám. Díval se na ni, zíral na ni, ale její
          pohled se nedokázal potkat s tím jeho.
          Ahri otevřela oči. Zahradnice stála nad ní a v rukou držela výhonek sněžné lilie, který se zbarvil do havraní
          černě.

          „Ještě pořád ho vidíš?“ zeptala se stařena.
          Ahri se soustředila na rozmazané tvary ve své mysli, dokud se nezhmotnily v tvář. Jeho tvář.
          „Ano. Je to zamlžené, ale... Pamatuju si ho,“ řekla Ahri. Upínala se na obraz jeho tváře ve své mysli a
          snažila se zapamatovat si každý detail. Nedovolí, aby se jen tak rozpustila.
          Stařeniny oči se zablýskly – nikoliv touhou, ale lítostí.
          „Pak jsi dokázala udělat to, na co mnozí ostatní neměli sílu. Nepodlehla jsi klidu,“ řekla Zahradnice.
          „Nešlo to,“ pronesla Ahri a slova ji dusila v krku. „Nemohla jsem se ho vzdát. I kdybych měla být příšera. I
          kdybych se měla každý den rozpadnout a každý den snášet tu bolest pořád dokola. Zapomnění je horší, mnohem
          horší.“
          Zapomnění bylo tisíc rozmazaných tváří, které na ni zíraly prázdnýma očima.
          „Co jsi dala, už si zpátky vzít nemůžeš, Iminho,“ řekla Zahradnice. „Květiny nevydají to, co jim bylo dáno
          dobrovolně. Ale to, co ti zůstalo, si můžeš nechat. Jdi, jdi. Odejdi z tohoto místa, než se tě zmocní,“
          zašeptala. Kolem ramen Zahradnice se kroutily výhonky a odhalovaly lilie zabarvené do hluboké mořské zeleně.
          „Jako už se zmocnilo mnoha ostatních.“
          Ahri se pokusila vstát, ale jeden výhonek sněžné lilie se jí obtočil kolem ocasů. Bojovala proti sílícímu
          sevření a vytrhávala si ostny ze srsti, načež se vyškrábala na nohy a utíkala. Z půdy vyrazily sukovité kořeny
          a pokusily se ji lapit, zatímco mezi nimi proskakovala. Spletitý závoj ostnatých měsíčních růží se vychýlil,
          aby Ahri zatarasil cestu, ale ona zadržela dech a vrhla se pod květiny, které zachytily chomáčky jejích
          chloupků, zatímco se kutálela.

          Cesta ze zahrady byla zarostlá sněžnými liliemi všech barev. Jejich listy, ostré jako nože, sekaly Ahri do
          kůže, zatímco se jí tlusté stonky obtáčely kolem tváře a krku a lezly jí do úst. Ahri skousla a rozervala
          vlákna zuby, načež ucítila kyselou krev. Prodrala se klenutým průchodem do kamenné jeskyně za okrajem zahrady.
          Sotva dokázala rozeznat hlas Zahradnice.
          „Kousek tebe tady navždy zůstane,“ zvolala stařena. „Zahrada na rozdíl od nás nezapomíná.“
          Ahri se neotočila.
        </p>
      </div>
    </div>
  </section>
  <br>
  <footer class="p-3 mt-5 tz w3-border-top text-center w3-border-amber">
    <h2>&copy; Filip Ostárek 2019</h2>
  </footer>
  <!-- Optional JavaScript -->
  <!-- jQuery first, then Popper.js, then Bootstrap JS -->
  <script src="https://code.jquery.com/jquery-3.3.1.slim.min.js"
    integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo"
    crossorigin="anonymous"></script>
  <script src="https://cdnjs.cloudflare.com/ajax/libs/popper.js/1.14.7/umd/popper.min.js"
    integrity="sha384-UO2eT0CpHqdSJQ6hJty5KVphtPhzWj9WO1clHTMGa3JDZwrnQq4sF86dIHNDz0W1"
    crossorigin="anonymous"></script>
  <script src="https://stackpath.bootstrapcdn.com/bootstrap/4.3.1/js/bootstrap.min.js"
    integrity="sha384-JjSmVgyd0p3pXB1rRibZUAYoIIy6OrQ6VrjIEaFf/nJGzIxFDsf4x0xIM+B07jRM"
    crossorigin="anonymous"></script>
  <script src="https://code.jquery.com/jquery-3.3.1.min.js"></script>
  <script src="https://cdnjs.cloudflare.com/ajax/libs/popper.js/1.14.3/umd/popper.min.js"
    integrity="sha384-ZMP7rVo3mIykV+2+9J3UJ46jBk0WLaUAdn689aCwoqbBJiSnjAK/l8WvCWPIPm49"
    crossorigin="anonymous"></script>
  <script src="https://stackpath.bootstrapcdn.com/bootstrap/4.1.3/js/bootstrap.min.js"
    integrity="sha384-ChfqqxuZUCnJSK3+MXmPNIyE6ZbWh2IMqE241rYiqJxyMiZ6OW/JmZQ5stwEULTy"
    crossorigin="anonymous"></script>
  <script>
    $(function () {
      $("section").hide();
      $("h2").on("click", function () {
        $(this).nextUntil("br").toggle(1500);
      });
    })
    $(function () {
      $("section").hide();
      $("div").on("click", function () {
        $(this).nextUntil("br").toggle(1500);
      });
    })
  </script>
</body>
</html>
