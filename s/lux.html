<!doctype html>
<html lang="cs">

<head>
  <title>League of Legends - Lux</title>
  <meta name="description" content="League of Legends - Příběh postavy Lux">
  <!-- Required meta tags -->
  <meta charset="utf-8">
  <meta name="viewport" content="width=device-width, initial-scale=1, shrink-to-fit=no">
  <!-- Bootstrap CSS -->
  <link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css"
    integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
  <link rel="stylesheet" href="../hl/1Ces.css">
  <link rel="stylesheet" href="CSS/css.css">
  <link rel="stylesheet" href="https://www.w3schools.com/w3css/4/w3.css">
  <link rel="stylesheet" href="https://use.fontawesome.com/releases/v5.7.0/css/all.css"
    integrity="sha384-lZN37f5QGtY3VHgisS14W3ExzMWZxybE1SJSEsQp9S+oqd12jhcu+A56Ebc1zFSJ" crossorigin="anonymous">
</head>

<body>
  <img class="card-img-top w3-border-bottom w3-border-amber" src="../img/lux.jpg" alt="lux">
  <div class="tz1 tzs2">
    <a href="../hls/shl.html" title="Zpátky na stránku šampionů"><i class="fas fa-backward tz0 ns tzs"></i></a>
  </div>
  <div class="tz1 tzs2">
    <a href="Ss/Slux.html" title="Tmavý a světlý mód"><i class="fas fa-adjust tz0 ns tzs1"></i>
      <!--  Pro tmavý motiv
          <i class="fas fa-circle i1 ns">           
            -->
    </a>
  </div>
  <h1 class="tz uprostred">LUX</h1>
  <img class="card-img-top or" src="../img/header.png" alt="header">
  <h2 class="text-center karta">PANÍ SVĚTLA</h2>
  <hr class="tz h">
  <section>
    <div class="row">
      <div class="col-xs-12 col-md-6 col-lg-4">
        <p class="v h">
          Luxanna – či Lux, jak se ráda nechává přezdívat – vyrůstala společně se svým starším bratrem Garenem v
          demacijském městě Vysoké Stříbromoří. Oba pocházeli ze vznešeného rodu Korunní stráže, který byl už po celé
          generace ochráncem demacijských králů. Jejich děd zachránil život panovníkovi v bitvě u Bouřného tesáku a teta
          Tianna se ještě před Luxiným narozením stala velitelkou elitní Neohrožené gardy.
          Garen se role, kterou mu určil jeho původ, zhostil s nebývalým zápalem a vstoupil do armády, sotva odrostl
          dětským střevícům. Během jeho nepřítomnosti se od Lux očekávalo, že přiloží ruku k péči o chod mnohých
          rodinných nemovitostí, což byl úkol, který už jako malé dítě nenáviděla. Chtěla prozkoumávat svět a spatřit
          kraje, které ležely za hradbami a hranicemi Demacie. Ke Garenovi vzhlížela s obdivem, odmítala však jeho
          tvrzení, že by měla odložit stranou své vlastní touhy.
          K nekonečné frustraci učitelů, kteří chtěli Lux připravit na život svědomité služby rodině Korunní stráže,
          neustále zpochybňovala veškeré jejich poznatky, nahlížela na problémy nečekaným způsobem a zajímala se o věci,

        </p>
      </div>
      <div class="col-xs-12 col-md-6 col-lg-4">
        <p class="v h">
          které dalece přesahovaly jejich vědomosti. Přesto se jen málokdo dokázal na Lux hněvat, za což vděčila své
          nezdolné chuti k životu a nakažlivému optimismu.
          Nikdo neměl nejmenší tušení, že se blíží změna. Magie kdysi dovedla Runeterru na hranu zkázy a Demacie vznikla
          jako místo, kde byly takovéto síly přísně zakázány. Mnohé příběhy kolující mezi lidem vyprávěly o tom, jak
          vábení magie zatemnilo i ta nejčistší srdce. A i Luxina a Garenova strýce zabil před několika lety jakýsi
          zákeřný mág.
          Šeptem se začínaly šířit zkazky a zvěsti o tom, že ve světě za velkými horami moc magie opět vzrůstá…
          Když se Lux jedné osudové noci vracela domů, zaútočila na ni a jejího koně smečka hladových šavlovlků. V
          okamžiku strachu a zoufalství vytryskl z dívčina nitra proud magického světla. Šelmy tak zahnala na útěk, sama
          se však zhroutila k zemi bez sebe hrůzou. Společně s krví Korunní stráže proudila jejími žilami i magie, ten
          postrach z demacijských legend.
          Začal ji sžírat strach a pochybnosti. Podlehne zlu? Byla snad zrůdou, kterou uvězní nebo zapudí do vyhnanství?
          A v neposlední řadě, pokud by se o jejích schopnostech někdo dozvěděl, celý rod Korunní stráže by navěky upadl
          v nemilost.
        </p>
      </div>
      <div class="col-xs-12 col-md-6 col-lg-4">
        <p class="v h">
          Garen trávil čím dál víc času mimo Vysoké Stříbromoří a Lux neměla nikoho, kdo by jí byl v komnatách rodinného
          sídla oporou. Přesto se však se svým magickým nadáním postupně seznamovala a zvolna ubývalo i nocí, jež
          strávila beze spánku, se zatnutými pěstmi a zoufalou touhou, aby její vnitřní světlo vyhaslo. Začala se svými
          silami potají experimentovat, hrála si na nádvořích se slunečními paprsky, učila se jim dávat pevný tvar a
          dokonce si z nich v dlani vytvářela i drobné zářící postavičky. Byla však odhodlaná držet to vše v co největší
          tajnosti.
          Když bylo Lux šestnáct let, odjela se svými rodiči Pieterem a Augathou do jejich oficiálního sídla ve Velkém
          Městě Demacijském, aby se stali svědky Garenova přijetí do čestných řad Neohrožené gardy.
          Město Lux vyrazilo dech. Bylo obřím monumentem oslavujícím vznešené ideály království, které chránilo všechny
          své obyvatele a staralo se o ně. Tam se Lux dozvěděla o Iluminátorech – dobročinném náboženském řádu, jenž
          pomáhal chudým a nemocným. Ve volných chvílích mezi dvorskými povinnostmi své rodiny se seznámila s řádovou
          rytířkou Kahinou, která učila Lux rozvíjet i její víc bojově laděné dovednosti a v zahradách sídla Korunní
          stráže spolu trénovaly a cvičně zápasily.
          Když teď měla Lux možnost trávit čas v hlavním městě, konečně se dozvídala víc o okolním světě, o jeho
          rozmanitosti a historii. Nyní už chápe, že demacijský způsob života není jediný, a jelikož nemá mysl zakalenou
          předsudky, ráda by spojila svou lásku k vlasti a touhu po tom, aby byla její domovina spravedlivější… a možná
          trochu shovívavější vůči mágům jako ona.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 lux p-4">
    <p class="karta uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Tělo a kámen</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          „Stín bledne před světlem,“ opakovala si dívka.
          Tato slova byla její mantrou, s jejíž pomocí se uklidňovala, kdykoliv cítila, že nad sebou ztrácí kontrolu.
          Navzdory svým pouhým třinácti už uměla zkušeně používat takovéto metody, jež pomáhaly zmírňovat symptomy
          jejích potíží. Dnes však tato věta nestačila. Dnes potřebovala být o samotě.
          S námahou zadržovala slzy, vyhýbala se očnímu kontaktu s okolními lidmi a svižně kráčela směrem ke zkoumavým
          pohledům stráží u městské brány. Cítila, že pokud ji zastaví, hráz povolí a ona to všechno vypustí přímo na
          ně. Alespoň by už bylo po všem, pomyslela si.
          Vojáci jí však nevěnovali téměř žádnou pozornost, a tak mohla nerušeně projít klenutým průchodem do otevřené
          krajiny za městem.
          Daleko od hlavní cesty si dívka našla tichý kout na zalesněném úbočí kopce. Jakmile si byla jista, že ji nikdo
          nespatří, vyndala si z kapsy čistý kapesníček, složila do něj obličej a rozvzlykala se.
          Po tvářích se jí proudem řinuly potůčky slz. Kdyby ji teď někdo viděl, nejspíš by ji nepoznal. Všichni ji
          znali jako rozesmáté děvče plné optimismu, které pro ně má každý den své veselé Dobré ráno! a Ráda vás vidím!,
          děj se co děj.
          Tuto svou druhou tvář – ošklivou a zcela nedemacijskou – dívka před ostatními pečlivě ukrývala.
          Jak se příval slz postupně vsakoval do jemné lněné látky, začínala se její mysl uklidňovat. Konečně se
          odvážila vyvolat znovu vzpomínky, které ji dovedly k pláči. Byla v učebně společně s ostatními spolužáky, když
          tu její pohled zabloudil k otevřenému oknu. Hejno fuchsiových kolibříků, jež za ním poletovalo, bylo rozhodně
          mnohem zajímavější než fádní lekce o polní taktice, kterou je unavoval učitel. Kolibříci tančili, ovšem ne
          jednotně, nýbrž v živém, podivně překrásném chaotickém reji. Zahleděla se do jejich pohybu a cítila, jak jí
          nitro rozehřívá silný pocit štěstí.
          To teplo dobře znala. Většinou jej dokázala zkrotit, zatlačit zpět jako pírka deroucí se ven z duchny. Ovšem
          dnes bylo... žhavé, kypící vlastním životem. Cítila v zubech jeho spalující žár, jenž hrozil vytrysknout do
          vnějšího světa v explozi duhových barev, což si dřív dovolovala vždy jen v soukromí.
          Na sotva postřehnutelný okamžik jí z konečků prstů vyrazil tenounký paprsek bílého světla.
          Ne! Tohle nesmí nikdo vidět! blesklo jí hlavou a snažila se onu zář potlačit.
          Poprvé v životě měla pocit, že to nezvládne. Měla jen jedinou šanci na záchranu. Musela pryč. Zvedla se z
          lavice a jala se skládat své věci.
          „Luxanno,“ řekl učitel. „Copak ty –“
          „Stín bledne před světlem,“ mumlala si a bez vysvětlení utekla z místnosti. „Stín bledne před světlem. Stín
          bledne před světlem.“
          Když se v poklidném lese vyplakala, opět vstala a nohy ji nesly dál a dál od města. Začala přemýšlet nad
          dopady celého incidentu. Po citadele se určitě rychle roznesou řeči o studentce, která bez dovolení utekla z
          vyučování. Jaký trest ji za takovou neukázněnost asi čeká?
          Ať už se stane cokoliv, určitě to bude lepší než ta druhá možnost. Pokud by zůstala, nashromážděná energie by
          v ní explodovala a zaplnila celou budovu tím nejjasnějším a nejčistším světlem. A pak by se každý dozvěděl, že
          je poznamenaná magií.
          A nastoupili by rušitelé.
          Jednou nebo dvakrát zahlédla v ulicích rušitele s těmi jejich podivnými instrumenty, kteří vyháněli uživatele
          magie. Jakmile se podařilo někoho takového odhalit, byl ihned deportován do slumů za hranicemi království a už
          nikdy nemohl být součástí vyšší společnosti, v níž byla Luxina rodina tak dobře známá.
          To na tom bylo ze všeho nejhorší – to vědomí, že by vrhla stín hanby na svou rodinu. A svého bratra... Ach,
          její bratr. Po zádech jí přejel mráz při pomyšlení, co by asi řekl Garen. Často snila o životě v nějaké jiné
          části světa, kde lidé nadaní čarodějnými silami byli považováni za hrdiny a oslavováni svými rodinami. Jenže
          jejím domovem byla Demacie, kde všichni dobře znali ničivý potenciál magie a přistupovali k ní jako k
          nebezpečné zbrani.
          Lux si uvědomila, že zatímco byla ponořená do myšlenek plných beznaděje, ocitla se na dohled Galiova
          monumentu. Tuto obří sochu postavili již před dávnými časy jako bojovou zástavu, která doprovázela vojsko na
          jeho výpravách za hranice. Z petricitu vytesaný Galio pohlcoval okolní magické síly, což zachránilo již
          bezpočet životů před útoky nepřátelských arcimágů. Pokud šlo věřit legendám, dokonce občas ožíval, když jeho
          kamenné tělo nasálo dostatek čarovné energie. V tuto chvíli však stál nehybně jako hora a tyčil se nad Pamětní
          cestou, daleko od rušné hlavní dopravní tepny.
          Lux obezřetně přistoupila k soše. Už jako malá holčička si představovala, že ten starý titán bděle pozoruje
          všechny, kdo pod ním procházejí. Měla pocit, jako by nahlížel do její duše a soudil ji.
          „Pro tebe tu není místo,“ řekl by pak odmítavě.
          Ačkoliv k dívce promlouval jen v její představivosti, uvědomovala si, že to je pravda. Byla jiná. To nešlo
          popřít. Její neustálý úsměv a veselí výrazně kontrastovaly s tradiční demacijskou strohostí.
          A pak tu byla ta zář. Lux si nevzpomínala na dobu, kdy by necítila v srdci její žár a touhu po svobodě. Dříve
          byla ona zář jen slabounká, snadno ji tedy dokázala potlačit. Světlo ovšem nabývalo na síle a ona jej už
          nebyla schopná dál skrývat.
          Stravovaná pocitem viny pozvedla oči ke kolosu.
          „Tak jen do toho, řekni to!“ zaječela.
          Takové chování bylo u Lux nezvyklé, měla však za sebou náročný den a otevřít stavidla pocitům zmírnilo její
          bolest na duši. S úlevou několikrát prudce vydechla a rázem se za svůj výbuch zastyděla. Opravdu jsem právě
          křičela na sochu? podivila se a rozhlédla se kolem, aby se ujistila, že to nikdo neviděl. Několikrát do roka
          se Pamětní cesta plnila poutníky, mířícími ke kolosu složit hold symbolu demacijské odhodlanosti. Teď však
          byla liduprázdná.
          Zatímco Lux pátrala pohledem, zda ji někdo nesleduje, zaslechla z výšky nad sebou skřípavý rachot. Prudce
          zvedla hlavu a zjistila, že onen zvuk vychází z vrcholu kolosu. V koruně sochy často hnízdili ptáci, tohle
          však nemohl mít na svědomí žádný opeřenec. Znělo to, jako by někdo vlekl těžký hliněný hrnec po hrbolatém
          dláždění.
          Lux sochu chvíli ostražitě pozorovala, ta se však ani nehnula. Možná se jí to jen zdálo, jak se její mysl
          vypořádávala s traumatickými zážitky dne. Přesto z kolosu nespouštěla zrak a v duchu vzývala to, co onen hluk
          způsobilo, aby tak učinilo ještě jednou.
          A také že ano: oči té sochy se pohnuly. Veliké kamenné bulvy se otočily ve svých jamkách, aby našly Lux
          stojící dole v trávě.
          Dívčina tvář na okamžik zbledla. Doslova cítila, jak ji ta ohromná kamenná postava zkoumá pohledem. Tentokrát
          se jí to však rozhodně nezdálo. Když se konečně vzpamatovala, vzala nohy na ramena a utíkala od sochy, co jí
          síly stačily.
          Alabastrovou vstupní branou prošla Lux do městského sídla své rodiny až pozdě v noci. V nohách měla mnoho mil,
          jak celý den bloumala po městě v naději, že až se konečně vrátí domů, budou její rodiče již spát. Někdo však
          byl přesto stále vzhůru.
          Její matka Augatha seděla na pohovce v rohu rozlehlé vstupní haly a se spalujícím očekáváním nespouštěla oči
          ze dveří.
          „Víš vůbec, kolik je hodin?“ udeřila.
          Lux neodpověděla. Věděla, že je už po půlnoci, a tou dobou už bývala celá rodina běžně v postelích.
          „Škola souhlasila, že tě nevyloučí,“ řekla Augatha. „Nebylo snadné je k tomu přesvědčit.“
          Lux chtěla propuknout v pláč, jenže po dni stráveném v slzách jí už žádné nezbyly. „Skoro se to dozvěděli,“
          řekla.
          „To mi došlo. Zhoršuje se to, že ano?“
          „Co mám dělat?“ zeptala se Lux vyčerpaná starostmi.
          „To, co musíme,“ odpověděla jí matka. „Ztratila jsi nad tím kontrolu. Nakonec někdo dojde k úhoně.“
          Lux slyšela o mužích, kteří padli v bitvě rukama černokněžníků, o tělech spečených žárem k nepoznání a o
          duších rozervaných vedví. Byla zoufalá z pomyšlení, že vládne silami, jež lze využít k šíření takové zkázy.
          Chtěla se nenávidět, ovšem neustálý vír emocí, jenž jí zmítal celý den, ten osten otupil.
          „Požádala jsem o pomoc profesionála,“ řekla Augutha.
          Lux se sevřel žaludek. Existovala jen jedna profese, která se jejím postiženým zabývala. „Rušitele?“ vydechla.
          „Je to přítel. Někdo, koho jsem měla povolat už dávno,“ oznámila Augatha. „Jeho diskrétnosti můžeš věřit.“
          Lux přikývla. Věděla, že veřejné pohaně už nelze zabránit. I kdyby to ten muž nikomu neřekl, jak ji matka
          ujišťovala, on to bude vědět.
          A léčba jako taková... nad tou radši ani nepřemýšlela.
          „Ráno si s tebou přijde pohovořit,“ prohlásila Augutha cestou po schodišti nahoru do své ložnice. „Bude to
          naše tajemství.“
          Ta slova Lux nijak neuklidnila. Ještě ani nebyla ženou a její život již byl u konce. Toužila teď jen po
          jediném – vyjít nahoru po schodech a upadnout do hlubokého spánku, který by pohřbil všechna její trápení v
          temnotě, avšak uvědomovala si, že tyto starosti s příchodem noci nezmizí. Světlo v jejím nitru bude i nadále
          růst a hrozit, že kdykoliv vybuchne. Ráno dorazí rušitel, aby vykonal svou děsivou léčbu. K Lux se donesly
          útržky hrůzostrašných zkazek o petricitovém prachu rozmíchaném v lektvaru, po jehož vypití se člověka zmocnily
          návaly nesnesitelné bolesti. Dívka se sice toužila svého prokletí zbavit, něčím podobným si ovšem projít
          nechtěla.
          Copak není žádné jiné řešení? přemítala.
          No samozřejmě!
          Ten nápad ji udeřil jako blesk. Její nitro rázem naplnil strach smíšený s nadějí. Netušila, zda má její plán
          naději na úspěch, ale věděla, že něco zkusit musí.
          Pod příkrovem hluboké noci se Lux horečnatě vracela ve vlastních stopách skrz alabastrovou chodbu, dolů
          širokou ulicí až ke strážným u brány, kolem nichž se nenápadně proplížila. Pak směrem na jih až na Pamětní
          cestu, jež ji po několika mílích dovedla až k místu Galiova odpočinku. Srdce jí divoce bušilo.
          „Haló?“ zvolala dívka roztřeseným hlasem a nebyla si jistá, zda vlastně chce, aby jí někdo odpověděl.
          V osamělém nočním tichu přistoupila ke kolosovu podstavci. Opatrně položila ruku na chladivý petricitový sokl.
          Jak asi chutná? Určitě musí být hrozně hořký, napadlo ji. A uvědomovala si, že pokud její plán nevyjde, velice
          brzy to zjistí.
          „Říká se, že si umíš poradit s magií,“ prohlásila. „Tak mě dej do pořádku. Chci být Demacijka.“
          Zvedla oči ke kolosu. Byl stejně netečný a nehybný jako demacijský způsob života. Dokonce kolem něj dnes v
          noci ani nekroužili netopýři. Možná, že to, co předtím slyšela – co si myslela, že vidí – byl nakonec přeci
          jen pouhý výplod představivosti. Stáhla ruku z podstavce a přemýšlela, co dalšího jí ještě zbývá.
          „Malá dívčí osůbko,“ zaduněl shůry hluboký hlas.
          Lux prudce vzhlédla a viděla, jak socha sklání svou mohutnou hlavu. Jedna myšlenka jí stíhala druhou. On to
          ví. A nedá tě do pořádku. Rozmáčkne tě jako švába.
          „Mohla bys mě... podrbat na noze?“ poprosil ji kolos.
          Galio se zaujetím sledoval, jak od něj dívka utíká a její drobounká hlava vykřikuje vysokým hláskem slova,
          kterým nerozuměl. Sledoval ji sice už celé roky, ale neměl ani tušení, že se dokáže pohybovat tak rychle a
          nahlas.
        </p>
      </div>
      <div class="col-md-6 col-sm-12">
        <p class="v h text-center p-4">
          Galio si jí poprvé všiml v době, kdy byla ještě velice malá a zastavila se u něj se svou rodinou na jejich
          každoroční pouti. Fascinovaně ji pozoroval, zatímco mu nezbedně vskakovala do zorného pole a zase ven. Pak si
          uprostřed hry náhle uvědomila, že před ní stojí on, a plaše se schovala své matce za sukni. Když kolos dřímal,
          vše se pohybovalo jako v mlžném oparu. Svět byl matný a lidé se mu jen míhali před očima jako mžitky.
          Avšak i tak Galio vycítil, že je na té dívce něco jedinečného. Vycházela z ní jakási záře, která ovšem nešla
          postřehnout běžným zrakem. Čas se v její blízkosti zpomaloval a mlha mizela, jako by se v jeho kamenném nitru
          něco probouzelo.
          Začalo to nenápadně. Když byla ještě batole, Galio cítil, jak ho její podivné teplo lechtá na prstech u nohou.
          Při druhé návštěvě mu už ona záře rozehřívala celou nohu. A když dívka dosáhla deseti let, byl její žár už tak
          silný, že Galio cítil její příchod na míle daleko a třásl se nedočkavostí na její návštěvu.
          A teď tu byla zas, ačkoliv ještě nenadešel onen správný den v roce. Její síla planula tak prudce, že se jeho
          chladným nitrem šířila jako lesní požár. Přivedla ho k životu!
          Probuzený Galio konečně viděl její světlo s ohromující jasností. Zářila jako všechny hvězdy na obloze.
          A opět jej opouštěla.
          Galio cítil, jak z něj s každým jejím krokem mizí kus života a opět se jej zmocňují chlad a nehybnost. A pokud
          znovu zkamení, nikdy tu dívku nepozná. Musí jít za ní.
          Jeho mohutné nohy s rachotem opustily podstavec a svým obřím krokem dívku snadno dohnal. S rozšířenýma očima
          se prudce otočila ke kolosu, jenž se tyčil přímo za ní. Z konečků jejích prstů vystřelil paprsek
          koncentrovaného světla a zabořil se přímo do Galiovy nohy. Onen podivný pocit v jeho nitru nabral na síle, až
          měl dojem, že vybuchne a jeho kousky se rozletí po celé Demacii.
          Ovšem Galio se nerozpadl. Místo toho se jeho tělem rozlila další vlna tepla a života. Sklonil se a jemně vzal
          dívku do dlaní. Zakryla si tvář, jako by se kryla před hrozícím nebezpečím.
          Kolos se začal smát, vesele jako dítě dovádějící u fontány.
          „Malá zlatohlavá osůbko,“ zaduněl. „Jsi tak legrační. Neodcházej, prosím.“
          Dívka pomalu sebrala odvahu a odpověděla: „Já... ani nemůžu. Držíš mě.“
          Galio si uvědomil, že se chová nepatřičně, a opatrně ji postavil zpátky na zem.
          „Omlouvám se. Nestává se často, že bych potkal malé lidské holčičky. Probouzím se jenom, když mám něco
          zničit,“ vysvětloval. „Nemáš něco, co bych mohl zničit? Něco velkého?“
          „Ne,“ odpověděla dívka slabým hláskem.
          „Tak se pojďme po něčem takovém poohlédnout.“ Po pár dunivých krocích, při nichž se otřásala zem, se otočil a
          zjistil, že jej dívka nenásleduje. „Ty nejdeš, dívčí osůbko?“
          „Ne,“ odpověděla ještě nejistěji v obavě, zda tím obra nerozhněvá. „Já se právě teď snažím spíš nebudit moc
          pozornosti.“
          „Ach tak. Promiň, dívčí osůbko.“
          „No nic. Já už asi půjdu,“ řekla Lux a doufala, že tím vše končí. „Ráda jsem tě poznala.“
          Galio šel stále za ní. „Jdeš pryč od svého města,“ poznamenal. „Kampak máš namířeno?“
          „Nevím,“ odvětila. „Někam, kam budu patřit.“
          Kolos zvědavě naklonil hlavu. „Jsi Demacijka. Patříš do Demacie.“
          Poprvé za celou dobu měla dívka pocit, že jí onen obr rozumí a že se mu může svěřit.
          „Tomu bys nerozuměl. Ty jsi symbolem celé této říše. Já jsem jen...“ Hledala správné slovo, které by
          vypovědělo všechno, a zároveň by jím neřekla až příliš. „Jsem naprosto pokažená,“ řekla nakonec.
          „Pokažená? Ty přece nemůžeš být pokažená. Dáváš mi život,“ zaduněl Galio a sklonil svou mohutnou kamennou tvář
          na její úroveň.
          „V tom to právě vězí,“ povzdechla si dívka. „Ty by ses neměl hýbat. Jediný důvod, proč tomu tak je, jsem já.“
          Galio chvilku ohromeně mlčel a pak propukl v rozjařený smích.
          „Ty jsi mág!“ zaburácel.
          „Psssst! Tiše, prosím!“ žadonila dívka. „Lidé tě uslyší.“
          „Já drtím mágy!“ prohlásil. A pak rychle dodal: „Ale tebe ne. Tebe mám rád. Ty jsi první mág, kterého mám
          rád.“
          Luxannin strach se pozvolna rozplýval a uvolňoval místo podrážděnosti. „Poslyš. I když to je všechno úžasné a
          zázračné, byla bych radši, kdybys mě nechal být. Navíc, lidi si určitě všimnou, že jsi pryč.“
          „To je mi jedno,“ stál si za svým Galio. „Jen ať si všimnou!“
          „To nesmíš!“ zvolala Lux, která se při té představě zhrozila. „Prosím, vrať se tam, kam patříš.“
          Galio se zastavil, aby se nad tím zamyslel, a pak se usmál, jako by si vzpomněl na něco veselého. „Udělej to
          pro mě ještě jednou. To s tím tvým kouzelným světlem hvězd!“ řekl na Luxin vkus až příliš hlasitě.
          „Pssst! Přestaň hulákat!“ prosila ho. „Mluvíš o tom mém prokletí?“
          „Ano,“ odvětil Galio o něco tišeji.
          „Je mi líto. Nemůžu to udělat jen tak na požádání. A rozhodně bych to dělat neměla. Radši běž,“ naléhala na
          něj.
          „Nemůžu. Když tě opustím, usnu. A až se probudím, ty budeš pryč, malá dívčí osůbko.“
          Lux se zastavila. Ačkoliv byla podrážděná vyčerpáním, titánova slova ji nenechala chladnou.
          „Slíbíš mi, že když to udělám znovu, odejdeš?“ zeptala se ho.
          Kolos se na chvilku zamyslel a pak nabídku přijal.
          „Dobrá,“ řekla dívka. „Zkusím to.“
          Propletla si ruce směrem k tělu a pak je prudce vymrštila ke Galiovi. K jejímu zklamání jí z prstů odletěla
          jen slabounká jiskřička. Zkoušela to znovu a znovu, pokaždé však s ještě horším výsledkem.
          „To musí být tou únavou,“ uvědomila si.
          „Tak si odpočiň,“ navrhl Galio. „A až načerpáš síly, můžeš mi předat svou magii.“
          „Hmm,“ zamyslela se nad tím nápadem Lux. „Jinak se tě nezbavím a stejně nemám kam jít. Vlastně není důvod,
          proč bych se na to nemohla vyspat.“
          Jala se hledat místo, kde by tráva vypadala dost pohodlně. Když jej nalezla, lehla si a zachumlala se do svého
          pláště.
          „No, já jdu spát,“ řekla se zívnutím. „Ty bys měl taky.“
          „Ne. Já spím až moc,“ odpověděl Galio.
          „Tak co kdyby ses... já nevím, na chvíli třeba zmrazil?“
          „Takhle já nefunguju,“ odvětil kolos.
          „Tak se prostě nehýbej a předstírej, že nejsi naživu.“
          „Ano. Budu tady jen stát s dívat se, jak odpočíváš, dívčí osůbko,“ souhlasil Galio.
          „Prosím, to radši ne,“ namítla Lux. „Kdyby ses na mě díval, neusnula bych. Nemohl by ses... třeba otočit?“
          Galio dívce vyhověl a otočil se k ní zády, čelem ke vzdáleným světlům demacijského hlavního města. Nebylo tak
          zajímavé jako ona dívka, ale muselo mu to stačit.
          Když měla Lux alespoň takovéto zdání soukromí, zavřela oči a propadla se do náruče spánku.
          A později, jakmile si byla jista, že se Galio neotočí, potichounku vstala a odplížila se do noci.
          Luxanna kráčela rychle, jelikož věděla, že jejím prvním úkolem je dostat se od kolosu co nejdál. Kdyby tak
          neučinila, její magie by jej dál udržovala při životě a určitě by se ji vydal hledat. Ráno už bude každá
          hlídka z království pátrat po pohřešované dívce z rodu Korunní stráže, která uprchla do noci. A všichni by si
          jistě všimli kráčejícího národního monumentu po jejím boku a bylo by jim jasné, že to ona je tím magickým
          zdrojem, jenž jej probudil.
          Lux přinutila své bolavé nohy do běhu. Měla jen matnou představu, kde se vlastně nachází. V černotě noci bylo
          obtížné zahlédnout nějaké orientační body. Věděla jen, že je poblíž Oblačného lesa – na jihu se tyčila k nebi
          hustá hradba mohutných rudokmenných dubů. Tam by se mohla nejen dobře ukrýt před pátracími skupinami, ale
          navíc v něm určitě najde i něco k snídani. Lesem by mohla projít za dva dny a najít pak úkryt v některé z
          vaskasianských dřevařských osad, kde ji jen stěží někdo pozná. Nebyl to zrovna geniální plán, to ani náhodou,
          ale lepší neměla.
          Lux už viděla začátek lesa a jeho stromy, které byly nejmohutnější uprostřed a svou výškou si nezadaly s
          pyramidami. Poté, co překročila práh lesa, se na moment zastavila a se smutkem v duši pomyslela na všechno, co
          opouští. Bude se jí stýskat po bratru Garenovi a milovaném koníku Plamínkovi, dokonce i po matce. Jinak to ale
          nešlo.
          Stín bledne před světlem, dodala si odvahu a vkročila do temnoty hustého, věčně zeleného lesa.
          Po hodině strávené prodíráním trnitým, smůlou olepeným podrostem začala Lux o kvalitách svého plánu
          pochybovat. V žaludku jí kručelo a naděje na nalezení přímé cesty skrz les zmizela společně s měsícem, jenž se
          schoval za mraky. Všude kolem sebe slyšela funění a šelestění noční zvěře, což jí na klidu také nepřidalo.
          Aspoň trošičku světla, pomyslela si. Špetka přece ničemu neublíží, určitě ne takhle daleko.
          Začala mezi dlaněmi vyvolávat světélkující kouli. Na krátký okamžik jí na konečcích prstů zatančily jiskřičky,
          což mezi okolní zvěří vyvolalo dobře slyšitelný poprask. Ovšem světlo uhaslo stejně rychle, jako se objevilo,
          a vše se znovu ponořilo do temnoty. Lux se zahleděla na siluetu svých rukou a přemýšlela, co je špatně. Co jí
          bránilo provést věc, která pro ni bývala tak snadná a přicházela, když se to hodilo nejméně?
          To ten kolos, uvědomila si. Určitě to za to může on.
          Náhle si uvědomila, že přes zvuky lesa slyší nějaké hlasy. Pomalé, cílevědomé kroky a šepot. Byli to –
          Kolem Luxina krku se náhle sevřela paže a znehybnila ji v pevném objetí. Vycítila, že po stranách má
          přinejmenším další dva muže.
          „Kampak máme takhle v noci namířeno, slečinko?“ zeptal se jeden z nich.
          Lux se zadrhla odpověď v krku. Muž, jenž ji držel, zesílil svůj stisk.
          „Nemáš být náhodou v rušicích slumech, co?“ řekl.
          „Ne...“ Lux zalapala po dechu, kvůli paži zaražené pod bradou nemohla ani pohnout hlavou. „Já nejsem...“
          „My nejsme padlí na hlavu, slečinko,“ řekl třetí ze skupiny. „Tak půjdeme, vezmeme tě zpátky.“
          Když viděla, že ji chtějí spoutat hrubým provazem, pokusila se jim vysmeknout. Soustředila se, ale vyvolat
          magické síly, jimiž dřív vládla, už nedokázala. Přesto si uvolnila alespoň jednu ruku. Vší silou udeřila
          jednoho z pochopů do brady a zaslechla praskání větviček, jak dopadl na zem. Zbývající dva se na ni vztekle
          vrhli.
          „Tos neměla dělat,“ zasyčel vztekle jeden z nich. „Tos vážně neměla dělat.“
          Pevně ji spoutali. A aby dali najevo, že to myslí vážně, utáhli provaz co nejtěsněji a nejbolestivěji. Náhle
          se však začala země třást a vibrovat jako pod mohutnými údery kladiva. Vyděšení muži vyskočili na nohy a
          pátrali po zdroji toho hluku, jenž nabíral na tempu i hlasitosti.
          Duněl jako zemětřesení, ale skládal se z rytmických, pravidelných úderů... jako nějaké obří kroky.
          Blížilo se to.
          „Co to je?“ zeptal se jeden z pochopů, strachy neschopen jediného pohybu.
          Země se třásla víc a víc a už bylo slyšet i ohlušující praskání obřích stromů lámaných vejpůl. Ať už to bylo
          cokoliv, dorazilo to do lesa a bylo to téměř u nich.
          „To je... To je...“
          Všichni vzhlédli a spatřili gigantického Galia, jenž rázoval přímo směrem k nim a zanechával za sebou cestu z
          padlých rudokmenných dubů. Muži se rozběhli pryč, stačili však udělat jen pár kroků mezi stromy a už je
          popadla obří petricitová ruka, která je zvedla vysoko do vzduchu. Galio upřel jedno své ohromné oko na
          třesoucí se hromádky, jež držel pevně ve své pěsti.
          „Nadešel čas bojovat?“ zeptal se kolos s úšklebkem ve tváři. „Já začnu!“
          Povolil sevření a druhou ruku pozvedl do výše, jako by je chtěl rozmáčknout mezi dlaněmi.
          „Ne!“ zvolal vysoký hlásek. „Přestaň, prosím!“
          Kolos pohlédl dolů na Lux, která mu spoutanými pažemi bušila do kotníků.
          „To není správné!“ volala.
          Zmatený Galio položil muže na zem a nechal je jít. Lux slyšela rychlý dusot, jak od ní utíkali s naléhavostí
          štvaného jelena. Vymanila se z pout a zvedla oči ke kolosu.
          „Otočil jsem se a tys byla pryč, dívčí osůbko,“ řekl. „Proč jsi tady, mezi těmi stromy?“
          „Já... já nevím,“ řekla Luxanna. Na víc se nezmohla.
          Galio ležel na svahu kopce a společně se svou novou zlatovlasou přítelkyní pozoroval hvězdy. Oba mlčeli, jen
          tu a tam si někdo z nich povzdechl – ovšem nebylo to ono napjaté zalapání po dechu, na něž byla Lux dřív
          zvyklá. Byly to zvuky dvou stvoření, jež nacházela potěšení z přítomnosti toho druhého.
          „Obvykle nebývám vzhůru takhle dlouho,“ řekl kolos.
          „Ani já ne,“ souhlasila dívka s mohutným zívnutím.
          „Jak spolu lidé tráví čas, když zrovna nebojují? Neměli bychom konverzovat?“
          „Ne. Takhle je to pěkné,“ odvětila dívka. „Cítím... klid.“
          Galio se zachmuřil. Bylo na ní něco divného. Něco jí chybělo. Už nezářila jako hvězdy.
          „Proč jsi tak smutný? Vyléčil jsi mě,“ řekla. „Když budeš poblíž, můžu se klidně vrátit domů a být normální.“
          Galiova tvář se však nerozjasnila a jen hleděl do země. Dívka dál rozvíjela svou myšlenku.
          „Třeba bych za tebou mohla chodit každý den, aby se ta moje nemoc neprojevovala –“
          „Ne,“ řekl titán a konečně se jí podíval do očí.
          „Proč ne?“ zeptala se překvapeně.
          „Mladá dívčí osůbko, ty jsi jiná než ostatní. Tvůj dar jsem vycítil už v dobách, na které si nemůžeš
          pamatovat. Tak dlouho jsem toužil mít tě ve své blízkosti. Ale teď vidím... že ten tvůj dar ničím.“
          „Ale dává ti přece život.“
          Galio se nad jejími slovy zamyslel, ovšem jen na okamžik. Už se rozhodl.
          „Život je pro mě velice cenný,“ řekl. „Ale tvůj dar je všechno. Nikdy o něj nesmíš přijít.“
          Postavil se a opatrně si posadil dívku na rameno. Společně se vydali na cestu zpátky k městu, aby čelili
          všemu, co jim osud předurčil.
          Lux se vrátila do rodinného sídla v době, kdy slunce teprve začínalo vykukovat nad obzor. Před městskými
          hradbami se Galio vrátil ke svému nehybnému spánku na podstavci vedle Pamětní cesty a nechal Lux, aby si své
          problémy vyřešila sama.
          Stín bledne před světlem, pomyslela si a odsunula petlici na předních dveřích.
          Vstoupila do domu, kde v salonku seděla její matka s proplešatělým mužem středního věku, jenž na klíně držel
          pouzdro s exoticky vyhlížejícími léčebnými tinkturami.
          „Luxanno, jsem tak ráda, že ses rozhodla vrátit domů,“ procedila Augatha skrz zaťaté zuby.
          Lux vrhla ostražitý pohled na člověka sedícího na pohovce.
          „Tohle je ten pán, o kterém jsem ti říkala,“ zašeptala její matka. „Co se postará o ten tvůj... problém.“
          Lux se náhle cítila lehce, jako by její duch vystoupil z těla, aby mohl sledovat, co se právě chystala říct.
          „Víš co, matko?“ řekla hlasem vibrujícím slovy, jež toužila vyslovit. „Myslím, že na něj nemám náladu. Byla
          bych radši, kdybys ho mohla poslat pryč.“
          Rušitele se ta slova očividně dotkla. Postavil se a přehodil si svůj vak přes rameno.
          „Ne, zůstaňte,“ prosila jej Augatha. Chytila Lux za paži a rázně se do ní pustila. „Nemáš tušení, co vlastně
          říkáš. Tenhle muž riskoval vše, jen aby ti pomohl. Je to jediný způsob, jak se můžeš někdy stát Demacijkou.
          Musíš se zbavit té své nemo–“
          „Já nejsem nemocná!“ zvolala Lux. „Jsem překrásná a cenná a jednoho dne to celému království dokážu! A jestli
          se to někomu nelíbí, mám opravdu velikého přítele, se kterým si o tom může promluvit.“
          Rázným krokem vyšla nahoru do svého pokoje a zanechala svou matku s rušitelem.
          Lux se svalila na postel a zhluboka uvolněně vydechla. Poprvé za mnoho let byla její mysl klidná jako letní
          hladina na jezeře. To světlo, které z ní jednou nezvladatelně vytrysklo, tam stále někde uvnitř bylo, ale
          dokázala vycítit jeho počátek i konec a věděla, že jej jednoho dne zcela ovládne.
          A zatímco usínala, uvědomila si, že ta její mantra se pletla. Žádné světlo nikdy nedokázalo zabít stíny.
          Čím jasnější světlo, tím hlubší stín, pomyslela si. Znělo to docela dobře.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 lux p-4">
    <p class="karta uprostred1">povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Za Demacii</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Před kolika lety byla Lux naposledy ve Zkamenicích?
          Nebyla si jistá, ale tušila, že to bylo asi sedm let. Garen tehdy zrovna odešel, aby zahájil svůj výcvik u
          Neohrožené gardy, a zbytek rodiny přišel na sever vzdát hold k hrobce pradědečka Zkamena. Lux si pamatovala,
          jak si stěžovala na ten ustavičný déšť, když po klikatých cestách projížděli skaliska a lesní úžlabiny, aby se
          dostali k hrobce jejího předka. Očekávala mramorové mausoleum, jako byla třeba Síň chrabrosti, ale zklamalo
          ji, když zjistila, že je to sotva něco víc než travnatá mohyla krčící se u úpatí obrovského skalního masivu.
          Na mramorové desce vsazené do základu mohyly byla vyobrazena legenda o jejím legendárním předkovi – Zkamen a
          démon, jak padají z útesu; její pradědeček, jak je smrtelně raněn, a ona děsivá bytost, jak má ve svém černém
          srdci zaražený demacijský meč.
          Pršelo tehdy a pršelo i teď. Ledová severní sprcha přímo z rozeklaných hor, jež oddělovaly Demacii od
          Freljordu. V oné zamrzlé říši se schylovalo k bouři, která se rozdělí na opačné straně hřebenů a vyprší se na
          pásy bujné zeleně demacijských borovic ohnutých nehostinným větrem. Na západě i východě hory ustupovaly
          azurovému oparu, nebe bylo temné a hrozivé jako jedna z protivnějších nálad jejího bratra. Táhlou vysočinu na
          severu protínaly útesy a hluboké propasti. Nebezpečný kraj, domov drsných zvířat a divokých šelem všech tvarů
          a velikostí.
          Lux se na sever vydala před dvěma týdny; z Demacie šla do Edessy, pak do Pinary a poté do Lissu. Z Lissu do
          Velorusu a nakonec do Vysokého Stříbromoří, města dravců. Jedna noc s rodinou v jejich domově na úpatí
          Rytířovy skály a pak dál do severozápadních částí Demacie. Povaha lidí a vesnic se začala měnit téměř
          okamžitě, když za ní srdce Demacie zapadlo jako praporek utržený z korouhve na stožáru.
          Zvlněné úrodné pláně ustoupily větrem ošlehanému venkovu plnému hlodáše a bodláčí. Nad hlavou vřískali raptoři
          se stříbrnými křídly a nikým neviděni sváděli v oblacích své souboje. Vzduch se ochladil, neboť z něj byl
          cítit silný led Freljordu, a s každou další uraženou mílí byly hradby osad vyšší a vyšší. Cesta do Zkamenic
          byla dlouhá a únavná, ale konečně byla tady. Lux si dovolila drobný úsměv.
          „Už brzo budeme v chrámu, Plamínku,“ řekla a prohrábla svému koni hřívu. „Budou tam pro tebe mít oves a
          vyhřáté stáje, slibuju.“
          Kůň zavrtěl hlavou, odfrkl si a netrpělivě podupával. Lux semkla paty a vedla svého znaveného oře vyježděnou
          stopou, která se vinula k hlavním branám Zkamenic.
          Město leželo na březích burácející řeky Serpentrion, která pramenila v horách a klikatila se k západnímu
          pobřeží. Městské hradby z leštěné žuly lemovaly linii kopců a budovy za nimi byly postavené z kamene,
          vyzrálého dřeva a zelenkavých střešních tašek. Na východě se tyčila věž chrámu Světlonošů a kotel s ohněm v
          jeho věžičce představoval přívětivé světlo v neodbytném soumraku.
          Lux si stáhla kápi svého modrého pláště a zavrtěla hlavou, aby si rozpustila vlasy. Byly dlouhé a zlatavé a
          lemovaly mladistvou tvář s vysokými lícními kostmi a očima modrýma jako moře, v nichž se zračilo odhodlání.
          Rozepjala kožený pásek, který držel její hůl u sedla, a její lakované ebenové a zlaté tělo měla volně u boku.
          Na věži nad železem lemovanou branou se objevili dva muži, oba vyzbrojeni silným dlouhým lukem z tisu a
          jasanu.
          „Zadrž, poutníku,“ řekl jeden ze strážných. „Brána je zavřená až do rána.“
          „Jmenuji se Luxanna z Korunní stráže,“ řekla. „Je pozdě, to máš pravdu, ale já urazila dlouhou cestu, abych
          vzdala hold svému pradědovi. Byla bych vám zavázána, kdybyste mě pustili dál.“
          Muž zamžoural v šeru, a když ji poznal, oči se mu rozšířily. Už je to několik let, co byla ve Zkamenicích
          naposledy, ale Garen vždy říkal, že jakmile lidé na Lux jednou pohlédnou, nikdy už jim z paměti nevymizí.
          „Madam z Korunní stráže!“ Odpusťte mi!“ zvolal muž a otočil se k mužům pod sebou. „Otevřete bránu.“
          Lux s Plamínkem popošla kupředu, zatímco se pevné dřevo brány za doprovodu břinkotu těžkých železných řetězů
          zvedalo a zasouvalo do kamenného barbakanu. Jakmile se zvedlo dostatečně, Lux pod ním projela a na druhé
          straně na ni čekala narychlo svolaná čestná stráž – deset mužů v kožených hrudních plátech a modrými plášti
          zajištěnými stříbrnými špendlíky ve tvaru okřídlených mečů. Byli to hrdí demacijští vojáci, ačkoliv záda měli
          podivně prohnuté a z očí jim čišelo vyčerpání.
          „Vítejte ve Zkamenicích,“ řekl ten samý muž, který k ní promluvil z věže. „Je to pro nás velká čest, má paní.
          Smírčí soudkyni Giselle se uleví, že tu jste. Mohu vám nabídnout oddíl vojáků, který by vás doprovodil domů?“
          „Děkuji, ale to nebude nutné,“ řekla Lux, která se podivovala nad tím, že muž zvolil slovo „uleví“. „Domluvila
          jsem si ubytování u paní Pernille v chrámu Světlonošů.“
          Chtěla se rozjet dál, ale vycítila, že strážný jí chce ještě něco říct, a tak Plamínkovi mírně přitáhla otěže.
          “Madam z Korunní stráže,” řekl strážný. „Přišla jste učinit přítrž naší noční můře?“
          Chrám Světlonošů byl teplý a suchý, a když se Plamínek uvelebil ve stájích, dlouze si promluvila s paní
          Pernille v hlavní síni. Zvěsti o temné magii v lesích a skaliscích kolem Zkamenic se donesly i Světlonošům v
          hlavním městě Demacie a Zářivá Kahina vyslala Lux, aby tuto záležitost prověřila.
          Lux pocítila temnou atmosféru, hned jak vjela do města – plíživý pocit, jako by ji někdo sledoval ze stínů.
          Těch pár měšťanů, které spatřila na ulicích, mělo těžkopádné kroky a uondaná těla.
          Nad Zkamenicemi se vznášel závoj strachu, ale bylo to ještě horší, než si Lux myslela.
          „Jde o Lucu, syna soudkyně Giselle,“ vysvětlila paní Pernille, plavovlasá žena v bledé róbě světlonošské
          léčitelky.
          „Co je s ním?“ zeptala se Lux.
          „Před dvěma dny se ztratil,“ vysvětlila Pernille. „A lidé jsou si jistí, že ho zajal jakýsi temný mág pro své
          strašlivé účely.“
          „Proč si to myslí?“
          „Zeptejte se mě ráno,“ řekla Pernilla.
          Lux se probudila s křikem, srdce jí bušilo v hrudi a dech měla přerývaný a sípavý. Mysl jí naplnila hrůza;
          noční můra o ostrých hácích, které ji stahovaly pod zem, o smrdutém bahně, které jí plnilo ústa, a o temnotě,
          která navždy zadusila její světlo. Lux zamrkala, aby z očí zahnala hrozné výjevy ze snu, a koutkem oka si
          všimla ustupujících stínů. V ústech cítila výraznou pachuť zkaženého mléka, což byla neklamná známka
          přetrvávající magie. V dlaních vyvolala přízračnou zář. Místnost naplnilo světlo a díky němu zmizely i
          poslední zbytky noční můry. Prostoupilo jí teplo a kůže se jí leskla jemnou mlhou povědomého pestrobarevného
          světla.
          O patro níž zaslechla hlasy, a tak pěsti zaťala. Světlo ustoupilo a pokoj nadále ozařovaly pouze sinalé
          sluneční paprsky, jež prosvítaly okenicemi. Lux si přitiskla ruce na spánky, jako by ze své mysli chtěla ty
          otřesné vidiny vytlačit. Snažila se vybavit si z noční můry určité okamžiky, ale vrátil se jí pouze pach
          kyselého dechu a temnota, která ji tlačila k zemi.
          Lux vyprahlo v krku, a tak se rychle oblékla a vzala si svou hůl z rohu místnosti. Sestoupila do chrámové
          kuchyně, a přestože na jídlo neměla pražádnou chuť, připravila si snídani skládající se z chlebu a sýra. Po
          prvním soustu jí ústa naplnila chuť pohřební zeminy, a tak jídlo odložila.
          „Teď už chápete?“ zeptala se Pernille, která vešla do jídelny a posadila se k jejímu stolu. Pleť pod
          Pernillinýma očima byla fialová kvůli nedostatku spánku, kůži měla bledou, místy zbarvenou do záře ohně.
          Teprve teď si Lux všimla, jak nesmírně znavená Pernille byla.
          „O čem se vám zdálo?“ zeptala se Lux.
          „O ničem, co bych si chtěla připomenout tím, že o tom budu mluvit nahlas.“
          Lux pomalu přikývla. „V tomhle městě je něco strašlivě špatně.“
          Plamínek zaržál, když ji spatřil. Uši měl sklopené k lebce a oči rozšířené. Přitulil se k ní nosem a ona ho
          pohladila po perlově bílém krku a po ramenou.
          „Tobě se taky něco zdálo?“ zeptala se a kůň pohodil hřívou.
          Lux ho rychle osedlala a vyrazila k severní zkamenické bráně. Slunce vyšlo již před hodinou, ale město se
          ještě zcela neprobralo k životu. Z výhní nestoupal žádný kouř, z pekáren se nenesla žádná vůně čerstvého
          chleba a dveře svých obchodů mělo otevřeno jen velmi málo rozmrzele vyhlížejících kupců. Demacijci byli
          pracovití, ukáznění a pilní, takže pohled na to, jak pohraniční město začíná s každodenní prací tak pozdě, byl
          krajně neobvyklý. Ale jestliže si Zkameničtí protrpěli stejnou noc jako ona, nemohla jim dávat za vinu, že se
          jim pomalu vstávalo.
          Projela bránou na otevřená pole před městem a nechala Plamínka, ať si protáhne zatuhlé svaly, než se vrátili
          zpět na blátivou cestu. Její hřebec si před mnoha lety zlomil nohu, ale rychlost jeho trysku tím nijak
          neutrpěla.
          „Jen klid, chlapče,“ řekla Lux, když vjeli do lesa.
          Ve vzduchu se vznášela silná vůně borovic a divokých květů a Lux si užívala omamné přírodní aroma severního
          podnebí. Listnatou klenbou pronikaly lomené paprsky slunečního světla. Ze zápachu vlhkého bahna jí zamrazilo v
          zádech, když si nakrátko připomněla svůj zlý sen. Vyrazila hlouběji do lesa a sledovala cestu, která se
          klikatila dál na sever. Lux sundala ruku z otěží a natáhla se po třpytivém slunečním paprsku – následně
          ucítila, jak v ní zavířila magie. Poddala se tomu a cítila, jak se světlo v nitru její bytosti rozlévá po
          celém těle jako elixír.
          Její svět se rozsvítil, když magie zaplavila její smysly – barvy lesa byly nepřirozeně syté a plné života.
          Viděla, jak se ve vzduchu vznášejí třpytící se částečky světla, slyšela dech stromů i vzdechy země. Vidět svět
          takto – živý a plný energie, která prostupovala vším živým – bylo tak neuvěřitelné. Od stébel trávy až po
          silné železbřízy, jejichž kořeny prý sahají k samému srdci světa.
          Po hodině jízdy pestrobarevným lesem narazila na rozcestí, přičemž jedna cesta vedla na východ – do
          dřevorubeckého města, pokud jí slouží paměť – a ta druhá klesala na západ do osady vybudované kolem bohatého
          dolu na stříbro. Její otec na tomto dolu vlastnil podíl a její oblíbený špendlík na plášť byl vyroben z kovu
          vytěženém právě v jeho hlubinách. Mezi těmi dvěma hlavními cestami byla ještě menší stezka, sotva znatelná a
          vhodná jen pro osamělé jezdce či ty, co šli po svých.
          Být to před sedmi lety, byla by se vydala touto stezkou. Nyní Lux přemýšlela o tom, proč se zdráhá vést
          Plamínka tímto směrem. Nepotřebovala tudy jet, neboť příběh o tom, že přišla uctít svého praděda, byl pouhou
          zástěrkou. Lux zavřela oči a rozpažila, přičemž nechala magii proudit z prstů a třpytící se špice její hole.
          Nadechla se, takže jí plíce naplnil studený vzduch, a nechala k sobě promluvit světlo lesa.
          Mluvilo v kontrastních odstínech světla a stínu, jiskrných barev a živoucího osvícení. Cítila, jak světlo
          vzdálených hvězd padá dolů jako mlha – světlo, které obklopovalo další světy a národy. Tam, kde se světlo
          Demacie utápělo ve stínu, s sebou trhla. Tam, kde vyživovalo něco živého, se uklidnila. Lux se otočila v
          sedle. Smysly měla mnohem ostřejší než většina ostatních smrtelníků a hledala sílu, která se vznášela nad
          touto zemí jako kletba. Slunce už bylo skoro v nadhlavníku a Lux se zamračila, jak to s jakostí světla v lese
          otřáslo. Cítila stíny tam, kde by žádné stíny být neměly – ukrytou temnotu tam, kde by mělo existovat pouze
          světlo. Dech jí uvízl v hrdle, jako by jí krk svírala ruka, a náhle jí projela vlna závratě. Oční víčka se jí
          zatřepotala a pomalu se zavřela, jako by ji něco zatahovalo do bdělého snění.
          Les kolem ní náhle ztichl. Listy stromů či stébla trávy nenarušoval ani ten sebemenší závan větru.
          Stříbrokřídláci byli zticha a zvuk zvířat ustal. Lux zaslechla slabý šustot stahovaného pohřebního rubáše.
          Spát…
          „Ne,“ řekla a sevřela svou hůl, ale nepřirozená únava se přes ni přetáhla jako pohodlná deka, hřejivá a
          všeobjímající. Luxina hlava poklesla a ona na kratičký okamžik zavřela oči.
          Praskot zlomené větve a skřípot kovu Lux přiměl oči otevřít. Zhluboka se nadechla a chlad v plicích ji zase
          bleskově probral. Zamrkala, aby z očí zahnala stíny, a vydechla ledový vzduch, když svou magii vtáhla zpátky
          do sebe. Zaslechla muže na koních, cinkot uzd a otěží a skřípot kovu o kov. Jezdci, ve válečné zbroji. Alespoň
          čtyři, možná i víc.
          Lux se nebála. Tedy zatím se nebála a rozhodně ne lidí. Nejnaléhavější hrozbu představovala ta temnota, která
          číhala v lese, ať už to bylo cokoliv. Její síla byla nejistá, její schopnosti působily dojmem, že tu někdo
          zkoumá hranice toho, co dokáže. Přitáhla Plamínkovi otěže, otočila ho na druhou stranu, připravená čelit tomu,
          co se blíží, ať už je to cokoliv. Freljordští nájezdníci? Na námořní piráty byla až příliš ve vnitrozemí, a
          kdyby padla jedna z velkých horských pevností, určitě by o tom slyšela. Psanci? Možná. S těmi by se Lux
          vypořádala. Nechala magii probublávat mezi konečky prstů, připravená rozpoutat svou moc pomocí výbojů ničivého
          světla.
          Listoví před ní se rozestoupilo a do jejího zorného pole vyjelo pět jezdců.
          Byli to silní muži, obrnění od hlavy až k patě v lesklé válečné zbroji. Seděli na šedých hřebcích s širokou
          hrudí, z nichž každý dosahoval výše skoro šesti stop a každý měl na sobě kobaltově modrý kropíř. Čtyři z nich
          měli tasené meče, zatímco pátý měl svou čepel se zlatým jílcem zasunutý v lakované modré pochvě na zádech.
          „Luxanno?“ řekl tento jezdec hlasem tlumeným hledím přílby.
          Lux vydechla, když si rytíř sňal přilbu a odhalil tmavé vlasy a rysy jakoby tesané do žuly, které byly tak
          dokonalým vtělením celé Demacie, že se divila, že ještě nejsou na žádné minci.
          „Garene,“ vydechla Lux.
          Její bratr si přivedl čtyři členy Neohrožené gardy.
          Být členem jakéhokoliv jiného vojska, čtyři válečníci by představovali nicotnou sílu, ale každý válečník
          Neohrožené gardy byl hrdina, legenda opředená příběhy o udatnosti tesané do čepelí jejich mečů. O jejich
          skutcích se vyprávělo dokola a dokola u hospodských stolů a krbů po celé Demacii.
          Ten tmavovlasý s jiskrným pohledem byl Diadoro, vousatý šermíř, který dokázal udržet Truchlivé brány proti
          obrněné hordě trifarské legie celý den. Po jeho boku byl Sabator z Jandelle, přemožitel odporného hlubodraka,
          který se každých sto let probouzel, aby se krmil, ale který už se nikdy neprobudí. Jeho tesáky visely v
          trůnním sále krále Jarvana vedle nově pověšené dračí lebky, kterou přitáhl jeho syn se svou záhadnou
          společnicí.
          Útlejší, ale o nic méně impozantní byla Varya – ta, která velela útoku na palubách flotily mořských vlků u
          Úsvitné tvrze. Jejich lodě podpálila, a přestože sama utrpěla téměř smrtelné zranění, porazila jejich zuřícího
          vůdce. Rodian, její dvojče, vyplul na sever do Ledržavu a vypálil freljordské přístavní město do základů, aby
          už se nikdo z nich neodvážil plout na jih a tam páchat škody.
          Lux je znala všechny, ale nad představou, že by dnes večer u stolu poslouchala jejich legendy, obrátila oči v
          sloup. Ano, byli to hrdinové Demacie a uznání si nepochybně zasloužili, ale slyšet podesáté o tom, jak Sabator
          sešplhal hloubodrakovým jícnem, nebo o tom, jak Varya umlátila Grelmorna k smrti rozbitým pádlem, bylo na Lux
          až příliš.
          Když se po cestě vraceli do Zkamenic, jel Garen vedle ní. V rámci pátrání po synovi smírčí soudkyně či
          jakékoliv známky čehokoliv nekalého kroužili kolem města, dokud denní světlo nezačalo slábnout, ale nenašli
          vůbec nic. Vzhledem k hluku, který Garen se svou Neohroženou gardou dělali, by ale jakýkoliv případný
          služebník temnoty měl spoustu času utéct a schovat se. Pět válečníků v těžkých plátech se přísně vzato
          nepohybovalo kradmě a bez své magie Lux nedokázala vycítit zdroj temné síly, který cítila tam na rozcestí.
          „Tys vážně přijela navštívit hrobku pradědečka Zkamena?“
          „Však jsem to říkala, ne?“
          „Ano,“ odpověděl Garen. „Říkala. Jen mě to překvapuje. Vzpomínám si, jak matka říkala, že se ti sem posledně
          nechtělo.“
          „Divím se, že si to pamatuje.“
          „Ale pamatuje,“ řekl Garen, aniž by se na ni podíval. „Když se slečně Luxanně z Korunní stráže něco nelíbí,
          obloha potemní, dešťové mraky se vyprázdní a lesní zvěř se schová do úkrytu.“
          „Děláš, jak kdybych byla nějaký rozmazlený fracek.“
          „Vlastně jsi trochu byla,“ řekl Garen a jeho letmý náznak úsměvu ztlumil žahavost jeho slov jen částečně.
          „Tobě procházely věci, za které by mně zmalovali záda. Matka mi vždycky říkala, abych si nevšímal těch věcí,
          co jsi dělala.“
          Ta slova mezi nimi visela a Lux odhlédla pryč, připomněvši si, že by svého bratra neměla podceňovat. Lidé ho
          znali jako upřímného a přímého, s obstojnými znalostmi taktiky a válečných strategií, ale jen málokdo ho
          považoval za mazaného či vychytralého.
          A Lux věděla, že to byla chyba. Ano, Garen byl jednoduchý válečník, ale jednoduchý neznamená hloupý.
          „Co myslíš, že se stalo s tím klukem?“ zeptala se Lux.
          Garen si rukou pročísl vlasy.
          „Kdybych měl hádat, řekl bych, že utekl z domova,“ pronesl. „Nebo se rozhodl, že vyrazí za dobrodružstvím, a
          ztratil se někde v lese.“
          „Takže si nemyslíš, že ho unesl nějaký temný mág?“
          „Možné to rozhodně je, ale Varya a Rodian touto cestou projížděli sotva před půl rokem a nenašli žádný důkaz
          nepřirozených kouzel.“
          Lux přikývla a zeptala se: „Už jsi ve Zkamenicích někdy nocoval?“
          „Ne,“ odpověděl Garen, když se jim opět naskytl výhled na město. „Proč se ptáš?“
          „Jen tak.“
          „Tam dole se něco děje,“ řekl Sabator a rukou si stínil oči před zapadajícím sluncem.
          Garen se rychle podíval tam, kam ukazoval jeho válečník, a veškerá uvolněnost mu náhle zmizela z tváře. Celý
          jeho posed se změnil, svaly se napjaly a připravily se na boj a pohled měl zcela soustředěný. Válečníci z
          Neohrožené gardy kolem něj utvořili formaci a byli připraveni v mžiku vyrazit.
          „Co se děje?“ řekla Lux.
          Rozlícený dav hnal jednoho kulhajícího muže ulicemi směrem k tržišti. Neslyšela, co pokřikují, ale na to, aby
          ucítila jejich hněv a strach, žádná slova nepotřebovala.
          „Gardo! Vyrážíme,“ zvolal Garen a přiměl svého oře k pohybu.
          Plamínek byl rychlý kůň, ale ani on se nedokázal vyrovnat obilím krmeným demacijským válečným hřebcům. Než Lux
          projela branami, městem se začaly ozývat křičící hlasy. Plamínkovy boky se leskly potem a jeho železem pobitá
          kopyta vyrážela z dlažebních kostek jiskry. Lux svého koně přinutila zastavit, když dorazila na zalidněné
          tržiště, seskočila ze sedla a spatřila výjev, který po celé Demacii vídala až příliš často.
          „Ne, ne, ne…“ zamumlala, když viděla, jak dva strážní táhnou plačícího muže na dražební plošinu, na které se
          obvykle prodával a kupoval dobytek. Muž měl šaty zbrocené krví a úpěnlivě kvílel. Před ním stála žena v róbě s
          bronzovými křídly lemované hermelínem, jakou nosili demacijští smírčí soudci – pravděpodobně Giselle. Na
          náměstí byly stovky zkamenických měšťanů, kteří na muže křičeli. Síla jejich nenávisti byla hmatatelná a Lux
          cítila, jak se jí magie dere k povrchu kůže. Potlačila sílící světlo a protáhla se davem, když spatřila Garena
          stát u schůdků vedoucí na dražební plošinu.
          „Aldo Dayane,“ řekla smírčí soudkyně Giselle hlasem plným emocí. „Prohlašuji tě za vraha a společníka temného
          mága!“
          „Ne!“ křičel muž. „Vy to nechápete! Byly to příšery! Já je viděl, jejich pravou tvář! Byla to temnota. Nic než
          temnota!“
          „Doznává se!“ zvolala Giselle.
          Dav odpověděl řevem a z každého hrdla byla slyšet sílící touha po pomstě. Vypadali odhodlaní vrhnout se na
          dražební plošinu a rozsápat Aldu Dayana na kusy a možná by se jim to i povedlo nebýt čtyř válečníků Neohrožené
          gardy, kteří stáli po jejích okrajích s tasenými meči.
          „Co se děje? Co se stalo?“ zeptala se Lux, když došla ke Garenovi.
          Garen se na ni nedíval, oči měl upřené na klečícího muže.
          „Zavraždil svou ženu a děti v posteli, pak vyběhl na ulici a napadl své sousedy. Rozsekal tři lidi sekerou,
          než ho dokázali zadržet.“
          „Proč by něco takového dělal?“
          Garen se na ni konečně otočil. „Proč myslíš? Poblíž musí být nějaký mág. Tohle místo svírá temnota. Pouze
          temný vliv nějakého čaroděje by dokázal dohnat věrného demacijského občana k tak odporným činům.“
          Lux spolkla naštvanou odpověď a protlačila se kolem Garena. Vystoupala po schůdcích na plošinu a přešla ke
          klečícímu muži.
          „Madam z Korunní stráže? Co to děláte?“ dožadovala se Giselle.
          Lux si jí nevšímala a zvedla muži hlavu. Tvář měl samou modřinu, jedno oko bylo tak napuchlé od rány obuškem
          či pěstí, že na něj neviděl. Z nosu mu proudem tekla krev a hlen a z rozseknutého rtu mu kanuly provazce slin.
          „Podívej se na mě,“ řekla a mužovo zdravé oko se na ni pokusilo zaostřit. Bělmo oka měl podlité krví a očnici
          měl zbarvenou dofialova jako člověk, který nespal už několik dnů.
          „Dayane, dobrý muži, řekni mi, proč jsi zabil svou rodinu,“ pronesla Lux. „Proč jsi napadl své sousedy?“
          „To nebyli voni. Ne. Já to viděl. Nebyli to voni, byly to… příšery…“ vzlykal muž. „Temnota potažená kůží. Je
          mezi náma celou dobu! Vzbudil jsem se a viděl jejich pravou tvář! Tak jsem je zabil. Musel jsem to udělat.
          Musel!“
          Lux vzhlédla, když se u jejího ramene objevila soudkyně Giselle. Lux viděla, jak se jí ve tváři zračí žal, ze
          kterého bolela duše. Během posledních dvou dnů zestárla o deset let. Soudkyně s nechutí shlížela na Aldu
          Dayana a pěsti měla zaťaté v bok.
          „Zabils mého Lucu?“ zeptala se a hlas jí skřípal žalem. „Zabils mého syna? Jen proto, že byl jiný?“
          Hlasité výkřiky z davu se dožadovaly pomsty, zatímco se slunce zapadlo za obzor a stíny se protáhly. Aldu
          Dayana zasáhla hrstka bláta a hnoje, zatímco jeho bývalí přátelé a sousedé volali po jeho smrti. Mlátil sebou
          v sevření stráží, z úst mu odlétala pěna a plival krvavé sliny.
          „Musel jsem je zabít!“ křičel a vzdorovitě zíral na své obviňovatele. „Nebyli to voni. Jen temnota, nic než
          temnota. Moh to bejt kdokoliv z vás!“
          Lux se obrátila zpět k soudkyni Giselle.
          „Co jste myslela tím, že je váš syn jiný?“
          Giselle byla zcela pohlcena svým žalem, ale Lux nahlédla dál a spatřila tam jakýsi tajný stud. Oči smírčí
          soudkyně byly podlité krví a lemované temnými šmouhami vyčerpání, ale ani to nedokázalo skrýt stejný výraz,
          který Lux viděla v očích své matky, kdykoliv se její schopnosti zamlada vymkly kontrole. Byl to ten stejný
          výraz, který občas viděla v očích svého bratra, když si myslel, že se nedívá.
          „Co jste tím myslela?“ zeptala se znovu.
          „Nic,“ řekla Giselle. „Nic jsem tím nemyslela.“
          „Jak jiný?“
          „Prostě jiný.“
        </p>
      </div>
      <div class="col-md-6 col-sm-12">
        <p class="v h text-center p-4">
          Lux už takové vytáčky slyšela dřív a najednou přesně věděla, jak je syn smírčí soudkyně jiný.
          „Už jsem slyšel dost,“ řekl Garen, který vystoupal na plošinu a vytáhl z pochvy svůj dlouhý sunocelový meč, až
          to zasyčelo. Nepředstavitelně ostrá čepel se v soumraku leskla.
          „Garene, ne,“ řekla Lux. „Děje se tady ještě něco jiného. Dovol mi s ním promluvit.“
          „Je to zrůda,“ prohlásil Garen a přetočil si meč na rameno. „I kdyby to nebyl služebník zla, je to pořád vrah.
          Může ho stihnout jen jediný trest. Soudkyně?“
          Giselle odhlédla od Lux a oči měla zalité slzami. Přikývla.
          „Aldo Dayane, shledávám tě vinným a povolávám Korunního strážce Garena z Neohrožené gardy, aby vykonal
          demacijskou spravedlnost.“
          Muž pozvedl hlavu a Luxiny oči se zúžily, když ucítila jakýsi bodavý pocit, jak jím… něco prochází. Náznak
          čehosi plíživého. Než si tím mohla být jistá, odplazilo se to zase pryč, ale z toho závanu ledového vzduchu se
          jí zježily chloupky na krku.
          Dayanovy končetiny sebou zaškubaly, jako by to byl nějaký pomatený poutník stižený třesavou nemocí. Cosi
          zašeptal, sípavě a mdle, když Garen pozvedl svou zbraň a chystal se k popravčímu úderu. Dayanova poslední
          slova se téměř utopila v záplavě souhlasných výkřiků z davu, ale když se Garen rozmáchl svým mečem, konečně si
          je spojila dohromady.
          Světlo pohasíná…
          „Počkej!“ zvolala.
          Garenův meč jedním mocným úderem oddělil muži hlavu od těla za řevu spokojeného davu. Tělo se sesulo na
          plošinu a z pahýlu na krku mu crčely dva oblouky krve. Hlava se odkutálela Giselle k nohám, zatímco z mrtvoly
          Aldy Dayana se řinul propletený sloup kouře jako černá žluč vytékající z masového hrobu. Smírčí soudkyně se
          zhrozila, když se z lebky mrtvého muže vynořil přízračný tvar se zahnutými spáry a žhnoucíma očima.
          Přízračná temnota se se zlomyslným uchechtnutím vrhla na soudkyni. Ta vykřikla, když jí temnota prošla a záhy
          se rozplynula jako jiskry rozváté větrem. Lux pocítila závan skonu oné věci, energii tak odpornou, tak
          záštiplnou a tak nelidsky zlou, až se tomu nechtělo věřit. Soudkyně Giselle se s vyděšeným pláčem zhroutila,
          její tělo bylo bledé.
          Lux klesla na jedno koleno, když se v jejím nitru zjevila přehršel strašlivých vidin; dusivý strach z toho, že
          ji pohřbí zaživa, z toho, že ji vlastní bratr vyžene z Demacie, z tisíců způsobů, jak by mohla zemřít pomalou
          a bolestivou smrtí. Její vnitřní světlo se vzpíralo těmto hrůzným vidinám a v Luxině dechu se leskly částečky
          světla, jak z úst vyplivla pachuť smrti.
          „Lux…“
          Garen šeptal a jí chvíli trvalo, než jí došlo, jak ho vůbec mohla slyšet přes ten jásající dav. Lux odvrátila
          zrak od vzlykající soudkyně a cítila ve svém těle zuřivý příboj magie.
          Dav stál v naprostém tichu.
          „Lux, co se děje?“ zeptal se Garen.
          Lux zamrkala, aby se zbavila těch hrůzostrašných výjevů, které se jí stále vypalovaly do mysli, a sledovala
          Garenův pohled, zatímco válečníci Neohrožené gardy přispěchali ke svému veliteli.
          Pak, jeden po druhém, padli lidé ze Zkamenic na zem, jako by se jim prostě z těla najednou vytratil veškerý
          život.
          Lux zatnula zuby a donutila se vstát.
          Slunce už téměř zmizelo za západní zkamenickou hradbou a její ústa se otevřela dokořán, když spatřila, jak z
          bezvědomých těl obyvatel města stoupaly podivné tvary z černých výparů. Každý z nich byl jiný a Lux sledovala,
          jak se shromažďuje zástup démonů v noxijské zbroji, obrovských pavouků, mnohohlavých plazů, obřích démonických
          válečníků s ojíněnými sekerami, velkých mladých draků se zuby jako obsidiánové dýky a houf věcí, které
          příčetná mysl nedokázala popsat.
          „Čáry,“ prohlásil Garen.
          Stínoví tvorové neslyšně klouzali vzduchem a blížili se k plošině. Hotový příliv děsů jako ze zlých snů.
          „Co jsou zač?“ zeptala se Varya.
          „Zhmotněné nejtemnější noční můry zkamenického lidu,“ řekla Lux.
          „Jak to víte?“ dožadoval se Sabator.
          „Prostě to vím,“ řekla Lux s vědomím, že tu nemůže zůstat a bojovat. Její schopnosti by se nejlépe uplatnily
          jinde a Neohrožená garda se tady o sebe dokáže postarat sama. Dala si palec a ukazovák na spodní ret a
          zašeptala vyvolávací formuli, načež se obrátila ke Garenovi.
          „Vím, jak to zastavit,“ řekla.
          „Jak?“ zeptal se Garen, aniž by spustil oči z blížícího se démonického zástupu.
          „Na tom nezáleží,“ odvětila Lux. „Prostě… zkuste vydržet, dokud se nevrátím.“
          Lux odběhla na okraj plošiny, zatímco Plamínek cválal mezi tvory. Její oř jimi prošel bez potíží, neboť jeho
          sny a noční můry ani v nejmenším nezajímaly moc, která se nyní šířila po Zkamenicích. Lux seskočila z plošiny,
          zachytila se Plamínkovy hřívy a jedním plynulým pohybem se vyšvihla na jeho hřbet.
          „Kam jedeš?“ dožadoval se Garen.
          Kůň se postavil na zadní a Lux se obrátila v sedle, aby svému bratrovi odpověděla.
          „Jak jsem řekla,“ vykřikla. „Jedu vzdát hold našemu pradědečkovi Fossianovi!“
          Garen sledoval, jak jeho sestra cválá temným zástupem a opatrně si brázdí cestu padlými obyvateli města.
          Chamtivé spáry se po ní sápaly, ale ona se s Plamínkem dokázala každému výpadu vyhnout. Lux vyjela z
          přízračného houfu a zastavila se jen natolik, aby směrem ke svému bratrovi pozvedla svou hůl se zlatou
          špičkou.
          „Za Demacii!“ zvolala.
          Neohrožená garda břinkla svými meči o štíty.
          „Za Demacii!“ odpověděli všichni jako jeden muž.
          Lux obrátila koně a tryskem vyjela z města. Garen si protáhl ramena, očekávaje námahu z boje nablízko, a
          pozvedl svůj meč.
          „Sešikovat!“ vykřikl a jeho válečníci zaujali bojový postoj. Varya s Rodianem stáli po jeho levici a Sabator s
          Diadorem po pravici.
          „Jsme Neohrožená garda,“ pronesl Garen a meč si dal před tvář tak, aby mu záštita lemovala oči. „Nechť vaši
          čepel vede odvaha a bystrý zrak.“
          První se k plošině dostali jako ropa černí démoničtí chrti, kteří skákali kupředu s drásavými tesáky a
          obnaženými zuby. Garen s Neohroženou gardou se s nimi srazili s tasenými meči a štíty zaklesnutými do sebe.
          Narazila na ně drtivá zeď ze železa. Ačkoliv byli jejich nepřátelé stvořeni ze stínu a zášti, bojovali schopně
          a zuřivě. Garen vykročil, bodl svou čepelí do hřbetu jedné svíjející se šelmy a rozpáral ji až tam, kde by
          měla mít páteř. Příšerný přízrak vybuchl s úzkostlivým křikem v oblak černého prachu.
          Garen sekl mečem vzhůru a ustoupil s kosou otočkou. Jeho meč odrazil sápavé čelisti další šelmy. Zakroutil
          svým zápěstím a sklonil rameno směrem k jejímu výpadu. Zatlačil tu věc zpátky a srazil ji na zem. Dupnul jí na
          hruď a šelma se strašlivým řevem pukla. Garenův meč se vrhl zpět, aby vykryl drtivý úder něčeho, co vypadalo
          jako silueta obřího freljordského válečníka. Náraz ho srazil na kolena.
          „Budu bojovat, dokud budu stát!“ procedil zatnutými zuby, s křikem se postavil na nohy a udeřil svým jílcem do
          rohaté lebky brutálního válečníka. Démon se rozpadl v prach a Garen se otočil, aby svůj meč zabořil do břicha
          další stvůry.
          Sabator usekl hlavu jednomu slintajícímu chrtovi a Diadoro svým štítem sekl do syčícího hada, až mu tělo
          rozťal vedví. Varya udeřila jílcem svého meče do cvakajících tesáků démonského válečníka bez tváře, zatímco
          Rodian do protivníka svého dvojčete vrazil svůj meč.
          Po každém smrtícím úderu stínoví tvorové vybuchli v oblak jantarově zbarveného popela. Garenův meč se zablýskl
          a jeho stříbrná čepel se zanořila do těla jedné příšery, která vypadala jako štír.
          Po Garenově hlavě máchly temné pařáty. Sabatorův štít útok vykryl. Varya tomu tvorovi odsekla nohy, načež se
          rozpadl. Na Rodiana se vrhla odporná kulhavá stvůra a on jí svůj meč zabořil hluboko do tváře bez rysů.
          Příšera vydala smrtelný křik. Ale kdykoliv nějaký stín zabili, na jeho místo nastoupily dva další.
          „Zády k sobě!“ zařval Garen a nárameníky pěti válečníků se srazily k sobě. Bojovali bok po boku v ocelovém
          kruhu, který vypadal jako ostrůvek světla uprostřed temnoty.
          „Ukažte jim sílu Demacie!“
          Lux uháněla lesem a kolem ní se rychle míhaly rozmazané stromy. Z roztažené špice její hole zářilo světlo,
          které jí osvětlovalo cestu žhnoucím jasem. Jet lesem tak rychlým tryskem bylo bezhlavé, i když ji provázelo
          její světlo, ale ona věděla, že ty noční můry, které útočily na Garena a Neohroženou gardu, samy od sebe
          nepřestanou. Lidská představivost byla bezednou studnicí nočních můr; strach ze smrti, z nemocí či ze ztráty
          milovaného.
          Jela po stejné cestě jako dnes ráno a dovolila své magii, aby proudila do Plamínka a dodávala mu nadpřirozený
          zrak. Lux se s ořem hnala nocí a nakonec dorazila na rozcestí, kde se cesty rozcházely. Cest vedoucích na
          východ a západ si nevšímala. Plamínek přeskočil přerostlé kapradí, které téměř zakrývalo cestu na sever.
          Cestu k hrobce jejího praděda Zkamena.
          I když měla své světlo, které kopytům jejího oře dodávalo jistotu, Lux musela zpomalit, neboť cesta se
          klikatila po strmých úžlabinách a vedla nahoru do skalnatých hájů. Čím víc se blížila hrobce, tím víc se
          krajina začala měnit, až nabrala zcela jiný ráz – jako by vypadla z příběhu, kterým se strašily malé děti. Ze
          stromů kanula odporná černá míza, ostnaté větve se jim kroutily do zahnutých pařátů, které se jí sápaly po
          vlasech a plášti. Mezery mezi shluky stromů připomínaly ústa s tesáky a ve větvích snovali jedovatí pavouci
          své lepkavé pavučiny. Země pod nohama začala být rozvláčná a nasáklá poloslanými kalužemi stojaté vody – jako
          když háj opustí všechny víly.
          Plamínek se zastavil před vstupem na stíny zahalenou mýtinu a zvrátil hlavu. Nozdry se mu rozšířily strachem.
          „Jen klid, hochu,“ řekla. „Zkamenova hrobka je přímo před námi. Už jen pár kroků.“
          Ale kůň se nechtěl nechat přemluvit k tomu, aby postoupil byť jen o píď.
          „Jak chceš,“ řekla Lux. „Půjdu sama.“
          Svezla se z koňského hřbetu a vstoupila na mýtinu. Svou hůl držela vysoko. Její světlo blikalo jako lucerna v
          bouři, ale vydávalo dostatek záře, aby viděla.
          Zkamenova hrobka byla mělký travnatý kopeček, který v šeru vypadal černě. Jeho vrchol zdobila hrubá mohyla z
          naskládaných kamenů. Do nebe se vznášel temný kouř, ve kterém se svíjely výjevy prastarých hrůz, jež čekaly na
          svůj okamžik, aby uchvátily svět. Přes velkou kamennou desku, která vyjmenovávala Zkamenovy skutky se linuly
          černé čáry.
          Před ní seděl se zkříženýma nohama malý kluk, kterému mohlo být tak dvanáct třináct let. Jeho hubené tělo se
          kývalo jakoby v transu. Z hrobky se vinuly provazce černého kouře a kroutily se mu kolem krku jako škrtící
          výhonky.
          „Luco?“ zeptala se Lux.
          Když chlapec uslyšel její hlas, přestal se kývat.
          Obrátil tvář k Lux, která znejistěla, když spatřila jeho černé oči bez duše. Na tváři se mu rozlil krutý
          úsměv.
          „Už ne,“ pronesl.
          Olbřímí pavouk s nohama zakončenýma háky se tyčil nad Garenem – měl nafouklé břicho, vypouklé oči a cvakající
          čelisti. Garen mu rozsekl hrudník a skopl tvora s bezvládně vlajícími končetinami z plošiny, načež se tvor
          rozsypal.
          Se zapřenýma nohama Garen ucítil spalující chlad ve svalu na rameni, když se mu černý spár zabořil do
          nárameníku. Kov však nepovolil ani nepraskl. Dráp jím nerušeně projel a Garen cítil, jak se mu tělem rozlévá
          odpudivý pocit zhnusení. Ucítil smrdutý pach hrobní hlíny; smrad plesnivé zeminy ze staletí staré hrobky.
          Bojoval s bolestí tak, jak k tomu byl odjakživa veden.
          Rodian padl na kolena, když se hákovitá čepel vyhnula jeho štítu a zabořila se mu do boku. Vydal bolestný
          výkřik a sklonil štít.
          „Na nohy!“ zařval Garen. „Setřeste bolest.“
          Rodian se narovnal, stydě se za své pochybení, zatímco se stínové stvůry dál překotně hnaly k Neohrožené
          gardě.
          „Nepřestávají se objevovat další!“ vykřikla Varya.
          „Tak my nepřestaneme bojovat!“ odpověděl Garen.
          Přestože ze všeho nejvíc chtěla Lux z této strašidelné mýtiny odejít, přistoupila k mladému chlapci. V očích
          se mu vlnila temnota jako noční můry, které čekají na to, až se zrodí z úrodné půdy lidské křehkosti. Ucítila,
          jak si ji měří chladná a vypočítavá mysl.
          Luca přikývl a ladně se postavil na nohy. Mumlající stíny se shromáždily na okraji mýtiny. Příšery a hrůzy se
          k ní přibližovaly, aby ji obklíčily, ale držely se tak akorát mimo dohled.
          „Ty máš nočních můr spoustu,“ řekl. „Asi ti rozbiju hlavu kamenem a všechny je shrábnu.“
          „Luco, tohle nejsi ty,“ řekla.
          „Řekni, kdo si myslíš, že to je?“
          „Démon v té hrobce,“ řekla Lux. „Myslím, že když lidi pohřbívali Fossiana, nebyl ten démon tak mrtvý, jak si
          mysleli.“
          Luca se zakřenil a ústa se mu roztáhla v úsměvu tak širokém, až mu popraskaly koutky úst. Po bradě mu stékaly
          krůpěje krve.
          „Vůbec nebyl mrtvý,“ řekl. „Jen spal. Léčil se. Nabíral síly. Připravoval se.“
          „Připravoval se na co?“ zeptala se Lux a donutila se udělat další krok kupředu.
          Chlapec nesouhlasně zamlaskal a pozvedl káravý prst. Lux se zastavila, nemohouc jít dál.
          „Ale no tak,“ řekl a sehnul se pro ostrý kámen. „Nejdřív si vyříznu jeden zlý sen.“
          „Luco,“ řekla Lux, neschopná pohybu, ale schopná řeči. „Musíš bojovat. Vím, že to dokážeš. Máš v sobě magii.
          Vím to. Právě proto jsi utekl, že ano? Proto jsi přišel jsem, abys byl poblíž někomu, kdo porazil démona.“
          Věc, která přebývala v chlapcově kůži, se zasmála a tráva kolem něj vlivem toho zvuku povadla.
          „Jeho slzy byly jako voda na poušti,“ řeklo to, přistoupilo blíž a kroužilo kolem ní, jako by hledalo to
          nejlepší místo, kde by jí mělo roztít lebku. „Probudily mě, nakrmily mě. Spal jsem tak dlouho, že jsem
          zapomněl, jak sladce chutná utrpení smrtelníků.“
          Chlapec se natáhl a pohladil ji po líci. Lux z toho dotyku projela vlna chladu. Opět dal prst pryč a za ním se
          táhlo kouřové vlákno. Lux naplnil strach z utopení, až se jí navalilo do krku. Po tváři jí začala téct slza.
          „Uspal jsem ho. Jeho sny byly plné hrůz, které se chtěly stát skutečnými,“ řekl chlapec. „Není nijak silný,
          jeho moc je jen zářivým uhlíkem v porovnání s výhní, která hoří ve tvém těle. Kdovíjak jsem se z něj
          nenakrmil, ale po tak dlouhém hladovění je dětský strach hotová hostina. Demacie nahání strach lidem jako on.
          Lidem jako ty.“
          Lux cítila, jak se její magie odvrací od tohoto tvora, jak temnota naplňuje mýtinu a stlačuje její světlo na
          nanicovatou jiskru. Ale i z jediné jiskřičky je možné rozdmýchat oheň, který dokáže pohltit celý les.
          „Nenáviděli ho. Luca to věděl. Vy smrtelníci se tak rychle začnete bát věcí, kterým nerozumíte. Je tak snadné
          rozfoukat plameny a povolat ty nejskvostnější hrůzné vidiny.“
          Lux si protáhla prsty. Bolelo jí to. Ale bolest znamenala, že má nad svým tělem kontrolu. Využila toho.
          Přiživila sílící jiskru ve svém nitru, oddělila ji od svého strachu a nechala ji volně proudit zpět do těla.
          „Luco, prosím,“ řekla, ale každé slovo ji stálo velkou námahu. „Musíš bojovat. Nenech se takhle využívat.“
          Hoch se zasmál. „Neslyší tě. A i kdyby tě slyšel, sama víš, že dělá dobře, když se bojí toho, co by mu jeho
          vlastní lid udělal, kdyby odhalil pravdu. Skutečnost, že je přesně tím, co nesnášejí. Mág. Ty bys měla velice
          dobře vědět, jaké to je.“
          Luxiny paže zachvátila bolest, která se jí šířila dále do hrudi. Chlapcovy oči se zúžily, když vycítil sílící
          magii.
          „Vím to až moc dobře,“ řekla. „Ale nehodlám se nechat ovládat strachem.“
          S bolestným výkřikem provedla Lux výpad svou holí k chlapci. Končetiny ji pálily a její úder byl nemotorný.
          Chlapec uskočil, ale příliš pomalu. Zlatavá špice její hole mu odřela kůži na tváři.
          Okamžik spojení byl prchavý, ale postačil.
          Neohrožená garda bojovala brutálně účinnými seky mečem a drtivými údery štítem, ale nemohli bojovat věčně.
          Stíny je nakonec unaví a zaplaví.
          Zleva zaútočil houf svíjejících se věcí se sápavými pažemi, odrážejíce Diadorovy údery svými těly. Jeden úder
          se mu odrazil od štítu a narazil do jeho nárameníku. Zavrčel a vrazil svůj meč do břicha šelmy s temným tělem
          a dračí hlavou.
          „Nepolevuj!“ napomenul ho Sabator. „Nepouštěj si je k sobě!“
          Garen máchl mečem po kroutící se temnotě; sekem do vnitřností a výpadem do hrudi. Zarazit hluboko a zakroutit.
          Neustávat v pohybu. Pohyb napravo: kvílející hmyzí lebka s tesáky jako dýky. Sekl ji do očí. Lebka zavřeštěla
          a rozpadla se na kouř a žhavé uhlíky.
          Vrhli se na něj další dva tvorové. Na máchnutí mečem neměl prostor. Další úder hruškou meče, kterou tomu
          prvnímu vrazil do hrudi. Druhého bodl do břicha naplocho. Příšery se stáhly. Garen ustoupil a postavil se
          vedle Varyy a Rodiana. Oba byli od přílby po náholeníky pokryti popelem.
          „Musíme udržet linii,“ řekl Garen.
          „Na jak dlouho?“ zeptal se Diadoro.
          Garen se podíval k severu, kde v dáli v lese zářilo světlo.
          „Dokud bude Lux potřebovat,“ řekl Garen s varovným pohledem.
          A stíny se na ně zase vrhly.
          Lux nalila své světlo do Lucy a mýtinou otřásl výbuch oslepující záře. Příšera v mladém chlapci byla vyrvána z
          těla a vydala ze sebe kvílející skřek plný běsu a zoufalství. Lux obklopil bílý oheň a splynul se vším kolem
          nich. Temnota uprchla před Luxinou úžasnou silou, neboť její žhnoucí světlo zahnalo její stín. Rostoucí zář
          nadále nabírala na síle, až už nebylo možné vidět hrobku ani les – pouze nekonečně rozlehlou bledou nicotu.
          Před ní seděl mladý kluk s koleny přitaženými k hrudi. Vzhlédl a jeho oči patřily malému, vyděšenému dítěti.
          „Pomůžeš mi?“ řekl.
          „Pomůžu,“ řekla Lux, přišla k němu a sedla si vedle něj. „Ale budeš se muset vrátit se mnou.“
          Zavrtěl hlavou. „To nejde. Já se moc bojím. Tam někde je ten strašlivej pán.“
          „Ano, je, ale spolu ho dokážeme porazit,“ řekla. „Já ti pomůžu.“
          „Vážně?“
          „Když mi to dovolíš,“ řekla Lux a usmála se. „Vím, čím si procházíš a jak se bojíš toho, co se stane, když
          lidé zjistí, co dokážeš. Věř mi, já si tím prošla taky. Ale ty se bát nemusíš. To, co se v tobě skrývá, není
          zlo. Není to temnota. Je to světlo. Je to světlo a já ti ho můžu pomoct ovládat.“
          Natáhla ruku.
          „Slibuješ?“ zeptal se.
          „Slibuju,“ přikývla Lux. „Nejsi sám, Luco.“
          Chlapec se jí chytil za ruku jako tonoucí provazu.
          Světlo opět zesílilo, bylo až neskutečně jasné, a když pohaslo, Lux viděla mýtinu přesně tak, jak si ji
          pamatovala z dob před sedmi lety. Zelená tráva, pahorek s kamennou mohylou a deskou s popisem Zkamenových
          skutků. Temnota, která les natolik přetvořila, byla nyní pryč. Místo pokřivených stromů byly teď stromy
          obyčejné, obloha byla půlnočně modrá kupole, na které se třpytily hvězdy. Lesní klenbou se ozýval zvuk nočních
          ptačích dravců.
          Luca ji stále držel za ruku a usmíval se na ni.
          „Je ten strašidelnej pán pryč?“
          „Myslím, že ano,“ řekla a cítila, jak se jí z jazyka vytrácí hořkost temné síly. „Alespoň prozatím. Myslím, že
          už asi není v té hrobce, ale tady už není určitě. A to je teď to hlavní.“
          „Můžeme už jít domů?“ zeptal se Luca.
          „Ano,“ řekla Lux. „Můžeme jít domů.“
          Garena naplňoval ochromující chlad. Končetiny probodnuté stínovými spáry měl jako z olova. V žilách mu koloval
          led, který ho mrazil až v samotném srdci jeho duše a zrak mu slábl.
          Sabator a Diadoro leželi na zemi a kůže jim tmavla. Rodian byl na kolenou a hrdlo mu svírala ruka s drápy.
          Varya stále bojovala. Levačka jí visela bezvládně u boku, ale paži s mečem měla stále ještě silnou.
          Garen na jazyku cítil popel a zoufalství. Ještě nikdy nepoznal porážku. Ne takovouhle. I tehdy, když si
          myslel, že je Jarvan mrtvý, našel sílu jít dál. Teď z něj s každým výdechem unikal život.
          Před ním se vztyčila olbřímí postava, rohatý démon se sekerou vytvořenou z temnoty. Vypadala jako nějaký
          divoký válečník, kterého zabil před mnoha lety. Garen pozvedl meč, připraven zemřít s demacijským válečným
          pokřikem na rtech.
          Náhle zavál letní vítr. Na severní obloze zaplál jas jako nový úsvit slunce.
          Stínoví tvorové zmizeli, vítr je rozfoukal jako spálené listí ve vichřici. Vítr i podivná zář se šířily
          náměstím jako rozbřesk a stíny před ním prchaly.
          Garen vydechl a skoro se divil, že se mu to vůbec povedlo. Rodian nasál vzduch do plných plic, zatímco Sabator
          a Diadoro se sbírali ze země. Rozhlíželi se, celí užaslí, jak poslední stíny mizely, a měšťané se začínali
          probírat.
          „Co se stalo?“ zalapala Varya po dechu.
          „To Lux,“ řekl Garen.
          Když se Luca vrátil ke své vděčné matce a paní Pernille ze Světlonošů převzala podrobné pokyny ohledně jeho
          dalšího vzdělávání, Lux a Garen vyrazili k jižní zkamenické bráně v čele Neohrožené gardy. Nálada byla
          sklíčená a nad každým člověkem, kterého na cestě z města potkali, se vznášela hmatatelná vina. Žádný z
          obyvatel Zkamenic si nepamatoval nic, co se stalo po popravě, ale všichni věděli, že na smrti onoho muže mají
          svůj díl.
          „Kéž tě Zahalená dáma přivine na svou hruď,“ pronesla Lux, když míjeli pohřební procesí za Aldu Dayana.
          „Vážně si myslíš, že si zaslouží takovou milost?“ řekl Garen. „Zabil nevinné.“
          „To je pravda,“ souhlasila Lux, „ale chápeš proč?“
          „Záleží na tom? Měl na svědomí zločin a zaplatil za něj.“
          „Samozřejmě, že na tom záleží. Aldo Dayan byl jejich přítel a soused,“ řekla Lux. „Pili spolu pivo v krčmě a
          vyprávěli si spolu vtipy na ulici. Jejich synové a dcery si hráli s jeho dětmi. Kvůli uspěchanému rozsudku
          byla veškerá naděje na porozumění příčiny toho, co ho dovedlo k vražedným činům, ztracená.“
          Garen svůj pohled stále upíral na cestu před sebou.
          „Oni porozumění nechtějí,“ řekl nakonec. „Je jim k ničemu.“
          „Jak to můžeš říct?“
          „Žijeme ve světě, který žádné takové jemné rozdíly nepřipouští, Lux. Demacie čelí velkému nebezpečí od
          strašlivých protivníků ze všech stran: divoké kmeny na severu, roztahovačná říše na východě a moc temných
          mágů, kteří ohrožují samotné tkanivo našeho světa. K absolutně platným pravdám nás dohnaly okolnosti. Když
          umožníme, aby náš úsudek zahalily pochyby, budeme zranitelní. A já nemohu dovolit, aby Demacie byla
          zranitelná.“
          „I za takovou cenu?“
          „Ano,“ přitakal Garen. „Právě proto dělám to, co dělám.“
          „Za Demacii?“
          „Za Demacii,“ odpověděl Garen.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 lux p-4">
    <p class="karta uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Poslední světlo</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Za svítání zasáhlo Terbisii zemětřesení. Země se vzpínala jako nezkrotné hříbě a otevírala zející pukliny. Lux
          na Plamínkovi projížděla rozvalenými troskami obranného předhradí, třicet stop vysokých hradeb ze sluncem
          vyběleného kamene, který vypadal, jako by ho noxijské obléhací stroje bombardovaly celé týdny. Opatrně se svým
          koněm projela mezi padlými kusy zdiva a vydala se na místo, kde byla v modrobílém obchodním pavilónu zřízena
          provizorní ošetřovna.
          Zkáza byla tak rozsáhlá, že Lux něco takového ještě nikdy neviděla. Terbisijské budovy byly vyrobeny z pevné
          horské žuly a demacijského dubu a postaveny společnými silami. A téměř všechny byly naprosto zničené.
          Zaprášení muži a ženy kopali pomocí krumpáčů a lopat v pobořených troskách v naději, že najdou přeživší, ale
          místo toho ze sutin tahali jen mrtvá těla. V četných kouřících propastech, které nyní oddělovaly městské
          čtvrti, zmizely celé ulice.
          Když Lux dorazila k pavilónu, sesedla a protlačila se dovnitř. Nebyla léčitelka, ale byla schopná ledasjak
          vypomáhat anebo prostě sedět u zraněných. Myslela si, že ji pohled na tak rozsáhlou zkázu venku připraví na
          utrpení uvnitř stanu.
          Mýlila se.
          Na vlněných dekách ležely stovky přeživších vytažených z trosek. Lux slyšela matky a otce, jak naříkali kvůli
          svým ztraceným dětem, manželky a manžele, kteří v náručí svírali mrtvá těla svých milovaných, a co bylo
          nejhorší, udivené sirotky se skelnýma očima, kteří se tu vystrašeně potulovali kolem. Lux spatřila jednoho
          svého známého doktora v krví zatuhlé zástěře, jak si myje ruce v cínové míse, a vydala se k němu.
          „Doktore Alzare,“ pozdravila. „Řekněte mi, jak vám můžu pomoct.“
          Otočil se. Oči měl zalité slzami. Chvíli trvalo, než ji přes závoj svého žalu poznal.
          „Madam z Korunní stráže,“ řekl Alzar a krátce se uklonil.
          „Lux,“ odpověděla. „Prosím, co můžu udělat?“
          Lékař si povzdechl a řekl: „Vaše přítomnost je vskutku požehnáním, má paní, ale rád bych vás ušetřil hrůz
          toho, co se zde přihodilo.“
          „Není třeba mě šetřit, Alzare,“ odsekla Lux. „Jsem Demacijka a Demacijci si navzájem pomáhají.“
          „Zajisté, má paní, odpusťte mi,“ řekl Alzar a vyčerpaně se nadechl. „Vaše přítomnost zraněným prospěje.“
          Alzar ji zavedl k mladému muži, který ležel natažený na nízkém slamníku v zadní části pavilónu. Lux zalapala
          po dechu, když spatřila jeho ohyzdné zranění. Jeho tělo bylo zlomené, téměř rozdrcené sutinami, a oči měl
          ovázané krvavým fáčem. Z toho, jak neústupně odmítal dávat najevo svou bolest, odhadla, že je to voják.
        </p>
      </div>
      <div class="col-md-6 col-sm-12">
        <p class="v h text-center p-4">
          „Snažil se vyhrabat jednu rodinu z trosek jejich rozbořeného domu,“ řekl Alzar. „Zachránil je, ale pak se
          díval po dalších přeživších. Došlo k druhému otřesu, kvůli kterému na něj spadla jiná budova. Sutiny mu
          rozdrtily plíce a kvůli skleněným střepinám přišel o oči.“
          „Kolik mu zbývá?“ zeptala se Lux a snažila se nemluvit nahlas.
          „To vědí jen bohové, ale jeho čas už se krátí,“ řekl Alzar. „Kdybyste mu zůstala po boku, jistě byste mu tím
          ulehčila odchod do náručí Zahalené dámy.“
          Lux přikývla a posadila se vedle umírajícího. Vzala ho za ruku a cítila, jak jí kvůli němu puká srdce. Alzar
          se vděčně usmál a obrátil se zpět, aby pomohl těm, které ještě mohl zachránit.
          „Je tady hrozná tma,“ řekl muž, kterého její dotyk probudil. „Bohové, já nevidím!“
          „Jen klid, vojáku. Řekni mi, jak se jmenuješ,“ řekla Lux.
          „Dothan,“ řekl a sípal přitom námahou.
          „Pojmenovali tě po tom hrdinovi z Úsvitné tvrze?“
          „Ano. Ty ten příběh znáš? Je to starý příběh proti divochům.“
          „Věř mi, znám ho velmi dobře,“ řekla Lux a smutně se usmála. „Můj bratr mi ho vyprávěl pořád dokola, když jsme
          byli děti. Vždycky mě nutil, abych byla freljordská korzárka, zatímco on si hrál na Dothana a vlastnoručně
          ubránil přístav proti kožedlakům.“
          „Snažil jsem se být jako on,“ řekl mladík slábnoucím hlasem, popadaje dech. Zpod obvazu mu zvolna vytékal
          pramínek krve připomínající rudou slzu. „Snažil jsem se dělat tomu jménu čest.“
          Lux sevřela jeho ruku ve svých dlaních.
          „A také jsi dělal,“ řekla. „Alzar mi pověděl, co se stalo. Jsi pravý demacijský hrdina.“
          Dothanova tvář se trochu uvolnila a dech mu v hrdle sípal, jak jej nezadržitelně opouštěly síly.
          „Proč nevidím?“
          „To tvé oči,“ řekla Lux zvolna. „Je mi to líto.“
          „Co... co je s nimi?“
          „Doktor Alzar říká, že se ti do nich zabodaly skleněné střepy.“
          Muž se ostře nadechl.
          „Umírám,“ řekl. „Vím to... ale měl bych... rád bych ještě uzřel světlo... Demacie... ještě jednou...
          naposledy.“
          Lux cítila magii vířící v jejím nitru, ale zašeptala mantru, jíž ji vštípili Iluminátoři, aby nad ní
          neztratila kontrolu. V průběhu let se v ovládání svých sil zdokonalila, ale občas, když její emoce hrozily
          vytrysknout na povrch, bylo udržení kontroly nad spoutanou energií obtížné. Rozhlédla se, a když s uspokojením
          zjistila, že se nikdo nedívá, přiložila konečky prstů na zkrvavený obvaz zakrývající Dothanův zrak. Božskou
          záři své magie pak poslala mužovou lebkou přímo do nepoškozených částí jeho očí.
          „Nemohu tě vyléčit,“ řekla, „ale mohu ti dát aspoň toto.“
          Sevřel její dlaň a pootevřel ústa úžasem, jenž se jej zmocnil, když jím začalo proudit světlo Demacie.
          „Taková krása...“ zašeptal.
        </p>
      </div>
    </div>
  </section>
  <br>
  <footer class="p-3 mt-5 tz w3-border-top w3-border-amber text-center">
    <h2>&copy; Filip Ostárek 2019</h2>
  </footer>
  <!-- Optional JavaScript -->
  <!-- jQuery first, then Popper.js, then Bootstrap JS -->
  <script src="https://code.jquery.com/jquery-3.3.1.slim.min.js"
    integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo"
    crossorigin="anonymous"></script>
  <script src="https://cdnjs.cloudflare.com/ajax/libs/popper.js/1.14.7/umd/popper.min.js"
    integrity="sha384-UO2eT0CpHqdSJQ6hJty5KVphtPhzWj9WO1clHTMGa3JDZwrnQq4sF86dIHNDz0W1"
    crossorigin="anonymous"></script>
  <script src="https://stackpath.bootstrapcdn.com/bootstrap/4.3.1/js/bootstrap.min.js"
    integrity="sha384-JjSmVgyd0p3pXB1rRibZUAYoIIy6OrQ6VrjIEaFf/nJGzIxFDsf4x0xIM+B07jRM"
    crossorigin="anonymous"></script>
  <script src="https://code.jquery.com/jquery-3.3.1.min.js"></script>
  <script src="https://cdnjs.cloudflare.com/ajax/libs/popper.js/1.14.3/umd/popper.min.js"
    integrity="sha384-ZMP7rVo3mIykV+2+9J3UJ46jBk0WLaUAdn689aCwoqbBJiSnjAK/l8WvCWPIPm49"
    crossorigin="anonymous"></script>
  <script src="https://stackpath.bootstrapcdn.com/bootstrap/4.1.3/js/bootstrap.min.js"
    integrity="sha384-ChfqqxuZUCnJSK3+MXmPNIyE6ZbWh2IMqE241rYiqJxyMiZ6OW/JmZQ5stwEULTy"
    crossorigin="anonymous"></script>
  <script>
    $(function () {
      $("section").hide();
      $("h2").on("click", function () {
        $(this).nextUntil("br").toggle(1500);
      });
    })
    $(function () {
      $("section").hide();
      $("div").on("click", function () {
        $(this).nextUntil("br").toggle(1500);
      });
    })
  </script>
</body>

</html>