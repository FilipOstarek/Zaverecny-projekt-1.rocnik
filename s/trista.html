<!doctype html>
<html lang="cs">

<head>
  <title>League of Legends - Tristana</title>
  <meta name="description" content="League of Legends - Příběh postavy Tristana">
  <!-- Required meta tags -->
  <meta charset="utf-8">
  <meta name="viewport" content="width=device-width, initial-scale=1, shrink-to-fit=no">
  <!-- Bootstrap CSS -->
  <link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css"
    integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
  <link rel="stylesheet" href="../hl/1Ces.css">
  <link rel="stylesheet" href="CSS/css.css">
  <link rel="stylesheet" href="https://www.w3schools.com/w3css/4/w3.css">
  <link rel="stylesheet" href="https://use.fontawesome.com/releases/v5.7.0/css/all.css"
    integrity="sha384-lZN37f5QGtY3VHgisS14W3ExzMWZxybE1SJSEsQp9S+oqd12jhcu+A56Ebc1zFSJ" crossorigin="anonymous">
</head>

<body>
  <img class="card-img-top w3-border-bottom w3-border-amber" src="../img/tristana.jpg" alt="tritana">
  <div class="tz1 tzs2">
    <a href="../hls/shl.html" title="Zpátky na stránku šampionů"><i class="fas fa-backward tz0 ns tzs"></i></a>
  </div>
  <div class="tz1 tzs2">
    <a href="Ss/Strista.html" title="Tmavý a světlý mód"><i class="fas fa-adjust tz0 ns tzs1"></i>
      <!--  Pro tmavý motiv
          <i class="fas fa-circle i1 ns">           
            -->
    </a>
  </div>
  <h1 class="tz uprostred">TRISTANA</h1>
  <img class="card-img-top or" src="../img/header.png" alt="header">
  <h2 class="text-center karta">YORDLÍ PISTOLNICE</h2>
  <hr class="tz h">
  <section>
    <div class="row">
      <div class="col-xs-12 col-md-6 col-lg-4">
        <p class="v h">
          Tristanu, stejně jako většinu yordlů, fascinoval svět za hranicemi Bandle City. Milovala cesty do dalekých
          krajů a s nadšením a úžasem poznávala nová místa, lidi a různé tvory. Díky tajným stezkám, které znají pouze
          yordlové, prozkoumala všechny kouty hmotného světa, aniž by si jí většinou kdokoliv všiml.
          Viděla na vlastní oči takové úchvatné věci, jako stěhování ledových trollů po krách na dalekém severu pod
          tančící polární září. Se zatajeným dechem pozorovala válečné lodě, které se navzájem posílaly ke dnu v
          bitvách, při nichž mořská hladina vzplála plamenem. Ohromeně hleděla na celé armády, jejichž vyrovnané řady
          pochodovaly jako jeden muž – pro yordla něco naprosto nepochopitelného! – přes nekonečné písky na jihu.
          Ovšem Tristanina bezstarostná, toulavá nátura se změnila dne, kdy se stala svědkem zkázy coulového lesa. Tato
          místa jsou prosycena magií bran, kolem kterých rostou, a poskytují tak yordlům bezpečný úkryt před okolním
          světem. Tristana právě pokojně dřímala pod keřem, který ji chránil před slunečními paprsky, když tu se náhle
          probudila a s hrůzou zjistila, že stromy kolem ní hoří a padají jeden přes druhý. To do hájku vtrhla se

        </p>
      </div>
      <div class="col-xs-12 col-md-6 col-lg-4">
        <p class="v h">
          sekerami a ohněm tlupa ozbrojených žoldáků vedená jakýmsi černokněžníkem zahaleným temnou energií.
          Vyděšená Tristana se schovala. Mág zaměřil svou sílu na portál v srdci coulového lesa a vyslovil poslední
          příkaz. V uších jí stále bolestivě zvonilo, když Tristana sledovala, jak se brána hroutí a nenávratně rozpadá.
          Ozvěna této zkázy dolehla až do samotného Bandle City, kde mezi yordly způsobila nesmírné zoufalství.
          Tristana dosud nikdy nezažila nic, co by se dalo srovnat s bolestí z této zkázy či s pocitem viny, že se jí
          nepokusila zabránit. Zařekla se, že nedopustí, aby se něco tak úděsného stalo znovu. A v ten okamžik se
          rozhodla, že svůj život zasvětí ochraně všech coulových lesů a ostatních yordlů.
          Tristanu vždy nesmírně zajímaly způsoby, jimiž smrtelníci bránili věci, kterých si cenili. Sice nikdy
          nepochopila, proč tak odhodlaně střeží zářivé kovy nebo hradby z kamene, uznávala však účinnost jejich metod a
          snažila se je napodobit. Ostatní yordlové se zájmem sledovali, jak s odhodlaným výrazem ve tváři pochoduje
          podél hranic Bandle City a dává pozor, zda se neblíží nějaké nebezpečí. Svému jídlu začala říkat „příděly“ a
          stanovovala si přesné časy na odpočinek a načerpání nových sil.

        </p>
      </div>
      <div class="col-xs-12 col-md-6 col-lg-4">
        <p class="v h">
          Ovšem něco tomu všemu chybělo. Během svých cest viděla spoustu různých mocných vynálezů, mimo jiné i
          bilgewaterská děla na černý prach. Nechala se jimi inspirovat a nasbírala dostatek koleček z drahocenného
          kovu, aby si mohla pořídit zbraň odpovídající její drobné postavičce.
          S rozpačitým úsměvem ji pojmenovala Bumbác.
          Od té doby už Tristana ochránila coulové lesy před nespočetnými hrozbami. V džungli na Hadích ostrovech
          zasáhla do střetu mezi místním buhruským lidem a valoranskými lovci pokladů, kteří se příliš přiblížili k
          tajnému portálu, a všechny je zahnala na zběsilý útěk, když se s burácejícím Bumbácem náhle vynořila v jejich
          středu. A když v ohnivé poušti na kraji Shurimy požírala jakási hrůza z Prázdnoty tajnou coulovou oázu,
          střelila jí do chřtánu výbušnou kouli a tak ji nadobro zabila.
          Tristana se v Bandle City stala legendou a poslední dobou ji začala napodobovat – většinou neúspěšně – celá
          řada dalších yordlů. Samozvaný vynálezce Rumble, který už drahnou dobu prahne po Tristanině uznání, dokonce
          některým z nich vyrobil imitace Bumbáce. Tristaně to sice není úplně příjemné, dospěla však k závěru, že pokud
          už mají chránit stezky vedoucí do Bandle City, měli by to dělat pořádně. Začala tedy tyto nové rekruty cvičit
          a oni si dali nové jméno – Pistolníci z Bandle.
          Přesto Tristana často vyráží do divočiny na patroly o samotě, aby osobně chránila coulové lesy a zároveň aby
          unikla otravné pozornosti svých nováčků.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 trista p-4">
    <p class="karta uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Klidná noc</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Oheň se pěkně rozhořel a po lesní mýtině se rozlilo hřejivé světlo. Tristana ležela na zádech a místo polštáře
          jí posloužil raneček. Pozorovala kometu letící na noční obloze. Světlo tančících plamínků prozařovalo listy
          bříz a dubů. Lidé rádi dávají jména obrazcům, které ve hvězdách vidí – některá z nich našla ve staré knize v
          Heimerdingerově laboratoři – ale rozhodla se, že mnohem zábavnější by bylo, kdyby je pojmenovala podle sebe.
          „Ty budeš Bručivý jezevec,“ řekla a ukázala na skupinku hvězd. „A ty Drzý spratek. Jo, to je mnohem lepší
          jméno než nějaký nudný Ochránce nebo Válečník. A ty teď už stejně není vidět.“
          Zakručelo jí v břiše a posadila se. Hlad ji pořád ještě překvapoval. I přesto, že se dostala z Bundle City dál
          než většina jejího druhu. Párek čerstvých ryb se rožnil na ohni a z té vůně se jí sbíhaly sliny. Střelila je v
          potůčku západně od tábora – stačila jí jediná dobře mířená rána z jejího ručního kanónu. „Mám slušnou mušku,“
          pochválila se. „Škoda, že to nikdo neviděl!“ Poklepala na leštěnou pažbu z dračího dřeva svého mistrovsky
          vyrobeného kanónu, zbraně, kterou by každý běžný pozorovatel považoval za příliš velkou na nošení pro někoho
          tak maličkého, natož aby z ní střílel.
          „Ať si Teemo nechá tu svou prťavou foukačku, co, Bumbáci?“ řekla kanónu. „Já si radši nechám něco víc ric pic
          bum, děkuju pěkně.“
          Plameny v kamenném ohništi vesele praskaly a hořely blankytným jasem díky špetce zvláštního prášku, kterým
          předtím Tristana poprášila rozhořívající se jiskřičky. Věděla nyní velmi dobře, jak málo ho stačí – pořád si
          pamatovala, jak tenkrát na Vrchovině přišla o své pečlivě pěstěné obočí, když prášek použila poprvé. Někdy si
          neuvědomovala, jak velký rozdíl je mezi lidským světem a jejím domovem.
          Když se jí zdálo, že už jsou ryby hotové, sundala z roštu jednu z nich a dala ji do dřevěné misky, kterou
          vyndala ze svého ranečku. Vzala si zlatý příbor, úhledně zabalený do snového listu, a rybu nakrájela. Je sice
          na misi, ale to ještě neznamená, že musí jíst jako divoch. Ukousla si pořádné sousto a převalovala jej v
          ústech, užívala si tu skvělou chuť a s potěšením si olizovala rty. Jídlo smrtelníků bylo většinou nevýrazné a
          bez chuti v porovnání s obrovskou paletou chutí, na kterou byla zvyklá, ale ryba z tohohle koutu světa –
          slyšela, že se jmenuje Ionie – vůbec nebyla špatná. Možná je tak chutná díky magii, která zde všechno
          prostupuje.
          Tristana uslyšela prasknutí větvičky. Jedné z mnoha, které kolem tábora rozprostřela. Zvuk a druh větvičky jí
          přesně naznačily, kde lidé jsou a odkud přichází.
          Odkašlala si a zavolala: „Mám ještě jednu rybu, jestli máte hlad.“
          Z lesa před ní vyšel muž se ženou. Byli vysocí a pohublí, měli ledové oči a nevěděli co s rukama. Nevypadali
          přátelsky, ale Tristana se ještě stále učila, jak číst lidské výrazy, a byla vychována k tomu, aby byla vždy
          zdvořilá. Lidský jazyk byl tak ledabylý, že se často divila, jak spolu vůbec dokáží lidé komunikovat.
          Muž vykročil kupředu a odpověděl: „Mnohokrát děkujeme, stařenko, ale nemáme hlad.“
          „Stařenko?“ usmála se Tristana s předstíraným pobouřením. „Jsem mladá jako jarní laňka!“
          Muž zamrkal a ona v jeho tváři zachytila něco, co mohlo být údivem.
          „Ta stará bába je šílená,“ zašeptala žena a zadívala se na Tristanu, jako by nevěděla, co si myslet o tom, co
          před sebou vidí. Ať už to bylo cokoliv, nebyla to její pravá podoba...
          „Opravdu nechcete kousek ryby?“ zeptala se Tristana a ukousla si kus pečeného masa. „Je vážně dobrá.“
          „Opravdu ne,“ odpověděl muž. „Ale vezmeme si všechny tvoje zlaťáky. A to tvoje dělo taky. Tuším, že za něj
          dostaneme na dražbě pěkných pár zlaťáků.“
          „Chceš mi ukrást Bumbáce?“ řekla Tristana a postřehla pohyb z obou stran. „Víš, to se asi nestane.“
          „Ne? Jsi tady sama a my jsme dva,“ zasyčel muž. „A jsme větší než ty.“
          „Velikost není všechno,“ odvětila Tristana. „A jste čtyři. Proč neřekneš svým dvěma zlodějským kamarádíčkům,
          aby se ukázali? Třeba mají hlad.“
          Žena zakroutila hlavou. „Řekl ti přece, že jsme sami.“
          „Ale no tak,“ zasmála se Tristana. „Jaká bych to byla průzkumnice, kdybych nevěděla, že tamhle v křoví jsou
          dva další a míří na mě šípy? Přišli jste ze severu a rozdělili jste se sto yardů odsud. Vlevo je nějaký
          tlusťoch a vpravo jeden, co kulhá.“
          „Na stařenu máš dobrý sluch,“ řekl muž.
          „Řekla jsem vám, že nejsem stará,“ na to Tristana. „Na yordla jsem vlastně docela mladá.“
          Muži padla čelist údivem, když se mu zjevilo něco z její pravé podstaty.

        </p>
      </div>
      <div class="col-md-6 col-sm-12">
        <p class="v h text-center p-4">
          Konečně! Výraz, který dokázala přečíst docela dobře.
          Tristana se přikrčila a udělala kotoul stranou, když z podrostu vystřelil párek černých šípů. Neškodně jí
          přeletěly nad hlavou, zatímco popadla Bumbáce a do komory zastrčila náboj. Vystřelila do křoví napravo a
          odměnou jí byl bolestný výkřik.
          „Jedem!“ zakřičela a vyskočila směrem k nejbližšímu stromu. Přistála na větvi v půlce kmene. Další šíp
          prosvištěl směrem k ní a zabodl se do kůry jen pár palců od ní.
          „Hele, na člověka jsi docela rychlej!“ řekla a nabila do Bumbáce několik nábojnic. Přeskočila na další větev a
          z křoví se vynořil střelec – ten tlusťoch, s kterým nebude moc práce. Tristana udělala salto z jednoho stromu
          na druhý a mezitím dvakrát vystřelila. Obě střely zasáhly muže do jeho zavalitých stehen; upadl s nářkem na
          zem a jeho šíp vystřelil kamsi vzhůru.
          „Ale no tak, nebuď jako mimino,“ smála se. „Sotva jsem tě škrábla!“
          Tristana skočila zpět k ohništi a muž se ženou se k ní rozeběhli s tasenými meči. Na lidi se opravdu
          pohybovali překvapivě rychle, ale proti ní byli jako dva ufunění obři.
          „Čas se trochu proletět!“ vykřikla a vystřelila zbytek Bumbácova zásobníku do země v jediné ohlušující ráně.
          Divoce zaječela, když jim přeplachtila nad hlavami. I ve vzduchu stihla znovu nabít. Odrazila se od kmene
          stromu a skočila zpět na zem.
          Přistála přímo za lupiči a chichotala se.
          „Bum! Prásk!“
          Tristana dvakrát vystřelila a muž i žena zavyli bolestí, když utržili ránu do zadnice. Žena padla přímo na
          obličej a divoce se mlátila do spodniček zapálených střelným prachem. Zvedla se ze země a s nářkem utekla zpět
          do lesa s hořícím pozadím. Muž se svíjel na zemi a drápal se pryč, zatímco Tristana znovu natahovala Bumbácovo
          nabíjecí rameno.
          Máchal divoce rukama – bylo to asi nějaké ochranné kouzlo.
          „Nejsi žádná stařenka!“ plakal.
          „Já jsem ti to říkala,“ odpověděla Tristana.
          Muž otevřel ústa, ale než stihl odpovědět, šíp tlustého lupiče konečně dopadl zpět na zem. Zabořil se hluboko
          do mužova hrudníku a on padl na znak s výrazem naprostého rozhořčení.
          Ostatní lupiči se belhali co nejdál od maličké bojovnice tak rychle, jak jim to jejich raněné končetiny
          dovolovaly. Nechala je jít a zubila se, když si po uhašení ohně balila svůj raneček.
          „Jenom jsem se chtěla najíst a dopřát si klidnou noc,“ řekla si v duchu. „Ale tihle čtyři už nikomu neublíží,
          tak je to nakonec asi dobře!“
          Tristana si přehodila Bumbáce přes rameno a vydala se na cestu. Pískala si veselou písničku a hledala další
          souhvězdí, které by pojmenovala.
        </p>
      </div>
    </div>
  </section>
  <br>
  <div class="col-12 w3-border-bottom w3-border-top w3-border-amber tz0 trista p-4">
    <p class="karta uprostred1">Povídka</p>
     <img class="card-img-top or" src="../img/header.png" alt="header">
    <h3 class="card-text v uprostred1">Šeptající tudát</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Povím vám něco o svém paloučku.
          Za jasných nocí – takových, jako třeba ta dnešní – když je měsíc v úplňku a září na obloze, jeho stříbrné
          světlo skotačí na hvězdičkovitých listech selenejí s žilkami tenkými jak vlákna hedvábí, jež kvetou jenom v
          noci, se okolí mění na kouzelnou zem plnou zázraků.
          Poutník tu může ve větru zachytit vůni vzdálených kontinentů. Jen náznaky, pochopitelně, ale jaké! Směsici
          pouštního koření, sluncem rozpálený kámen a sůl z hřebenů vln tříštících se o pobřeží, to vše podkreslené
          závanem mízy neopadavých jedlí z vysočiny. Mohli byste namítnout, že to je jen nějaká přehnaně barvitá fráze z
          úst beznadějného romantika, básníka souženého láskou. Jistě, nemýlili byste se, ale to na pravdivosti těch
          slov nic nemění.
          A když už jsme u té romantiky – duše umělcova, která by sem zavítala v ten správný okamžik, by se mohla kochat
          pohledem na vzory tančící v měsíčním svitu, probleskujícím skrz koruny stromů. Okem by je umělec mohl sledovat
          a postupně odhalit řád ve hře světel a stínů na kůře kmenů nebo ve vlnkách na vodní hladině. Skoro jako by vše
          dohromady vytvářelo jakýsi průchod, kterému však stále něco chybí.
          Ovšem ať už by ty vzory tančily a vířily sebevíc, nikdy do sebe nezapadnou úplně. Tedy, skoro nikdy. Konec
          konců, magie této země je z dobrých důvodů nepolapitelná a neodhaluje svá tajemství jen tak někomu. Nás
          přírodní duchy takováto místa přitahují. Živí nás a my na oplátku živíme je. Najdete nás po celém světě –
          jistě, někde častěji než jinde, ale pokud tam na povrch vyvěrá magie, téměř s jistotou tam narazíte na ducha,
          jako jsem já.
          Troufám si říct, že mnou obývaný palouk je magií prosycený víc než většina ostatních míst v této zemi,
          smrtelníky zvané Noxus – jen se musíte umět dívat. Většina obyvatel tohoto světa už zapomněla, jak vnímat
          okolí, jak ho skutečně vnímat, ovšem jiní, a je jich celá rasa, si to pamatují dodnes. Jmenují se yordlové a
          nejsou tak docela z tohoto světa. S mnohými z nich se přátelím.
          Dva právě přicházejí. Zdá se, že by se rádi vrátili ke svým, ovšem zřejmě mají potíže s – pro nedostatek
          vhodnějších slov – klíčem, který by jim měl pomoci najít cestu domů. Měli byste asi vědět, že stezky, po
          kterých cestují oni, nevedou po povrchu tohoto světa. Ani nejsou přímé jako silnice lidí, kteří se v tomto
          kraji usadili. Klikatí se a protínají jako šílený uzel, který nemá počátku ani konce.
          Většina yordlů po nich umí cestovat poměrně snadno, ovšem tito dva?
          Řekněme, že nejsou zrovna těmi nejzdatnějšími průvodci. Slyším je přímo za závojem světa duchů, hašteří se
          jako párek hladových lišek.
          Dorazí sem co nevidět, ale zajímalo by mě, jestli vědí, že nejsou sami, kdo sem má namířeno.
          Přicházejí i nějací smrtelníci. Válečníci. Zakutí v oceli a kameni, vyzbrojení nástroji smrti. Nelíbí se mi,
          ale nechápejte mě špatně. Rozumím nezbytnosti umírání jakožto nedílné součásti přirozeného cyklu stvoření,
          ovšem oni jen berou a nic nevracejí. Dláždí zem cestami, které se neklikatí. Svými sekerami a pilami ze země
          odstraňují věci, jež rostou. Vytvářejí říši ostrých úhlů a pořádku. Okolní stromy se od nich odklánějí, ale
          toho si oni pochopitelně nevšímají.
          Smrtelníci jsou slepí k tomu, jak ovlivňují svět kolem sebe.






          Jako první vjíždí na mou mýtinu žena s dlouhými hnědými vlasy. Ostruhami na patách bodá do slabin svého koně,
          krouží po obvodu a pátrá pohledem mezi stromy i na zemi po stopách života, který by pro ni mohl představovat
          nebezpečí.
          Oči má chladné a na krásu stromů hledí jako dřevorubec brousící si sekeru.
          Zastaví svého koně uprostřed palouku a v tichosti sesedne. Slyší ptačí píseň, šeptání lesa i zurčení potůčku,
          jenž skotačí přes balvany ohlazené dotykem času. Většinu lidí, kteří sem zabloudí, tyto zvuky uklidňují a
          jejich duše nabírá díky krásám okolní přírody nových sil.
          Ale ne ji.
          Energie lesa se od ní odráží a já nevím, zda mám cítit smutek, nebo hněv. Je trpělivá a uplyne několik minut,
          než pozvedne paži a doširoka roztáhne prsty. O několik chvil poté se na kraji palouku objeví tucet jezdců.
          Jejich koně jsou vyčerpaní, boky mají zpěněné a hlavy věší k zemi. Vezli své jezdce velmi dlouho, tak k jejich
          unaveným údům posílám tenké pramínky magie. Vděčně frkají a třesou hřívami.
          K ženě přijíždí jakýsi muž s mohutným knírem, oděný v kůži a kožešinách. Dlouhé vlasy má stažené bronzovou
          čelenkou, aby mu nepadaly do tváře, a střih tuniky odhaluje jeho vyrýsované svaly. Ramena má zahalená do vlčí
          kůže a z opasku mu visí dvě sekery s kruhovým úchopem. Stejně jako u té ženy i jeho pohled ve mně vzbuzuje
          obavy, co všechno by mohl provést okolním stromům.
          Ano, když nad tím tak přemýšlím, asi ho mám rád ještě méně než tu ženu.
          „Proč ti to trvalo tak dlouho, Tamaro?“ ptá se. „Bála ses, že nás někdo přepadne?“
          Tváří se, jako by jeho otázku neslyšela. „Měli bychom se tu utábořit, Dravene. Je tu čerstvá voda a spousta
          dřeva. Prostor je navíc široký a otevřený, takže se k nám nikdo potají nepřiblíží.“
          „Teď zníš jako pravá noxijská válečná zednářka.“
          „Říkáš to, jako by na tom bylo něco špatného.“
          Seskakuje ze sedla, a jakmile se její boty dotknou země, stahuji se do bezpečí před kamením v jejích žilách,
          před železem v její duši. Zvuky paloučku náhle znějí slaběji, nikdo z lidí tomu však nevěnuje pozornost.
          „Rád bych se dostal do hlavního města dřív, než zemřeme stářím,“ říká Draven. „Ten boj v Basilichu jsem si
          užil, ale potřebuju se vrátit zpátky do arény a pořádně provětrat svoje sekery.“
          „A chtěl by ses také vrátit k Dariovi a říct mu, že bys radši, aby se jeho armáda přesouvala, aniž by cestu
          nejprve pečlivě prověřil válečný zednář?“
          „Nic nám přece nehrozí,“ namítá Draven. „Ne v samotném srdci říše.“
          Žena si založí paže. „Neslyšel jsi, co se stalo Wintorymu u Drekanu?“
          „Ne,“ krčí rameny Draven, „ale ty mi to ráda řekneš, že ano?“
          Měří si ho pohledem, pak povzdychne a zavrtí hlavou. „K čemu by to bylo? Není to o tobě, takže by ti to stejně
          bylo jedno.“
          Poslouchám, jak si vzájemně vyměňují urážky, ale mate mě, že vyřčená slova neodpovídají jiskřivým barvám
          jejich aur. Nedokážu pochopit, proč smrtelníci tráví tolik času pronášením věcí, které nemyslí vážně, a
          cítěním emocí, jež nehodlají nijak vyjádřit.
          Příroda je v tomto směru spolehlivě přímočará, byť občas krutým způsobem.






          Yordlové sem doráží až s příchodem noci.
          Cítím neodolatelné volání jejich klíče a část svých sil napínám do říše duchů, abych jim otevřel cestu. Jedna
          ze stříbrokůrek mírně posune své větve po větru a poslední paprsky soumraku dotvoří na jejím sukovitém, mechem
          porostlém kmeni zářivý jantarový obrazec. Stín, světlo a zvrásněná kůra společně vytvoří nekonečnou smyčku,
          která při pohledu z určitého úhlu a výšky vypadá jako portál do země věčného západu slunce.
          Z nitra stromu se ozývá šepot a ozvěna písně. Noxijci věnují pozornost koním a zvířata jsou dostatečně hlučná,
          aby lidé tyto zvuky neslyšeli. Zní to, jako by hovořil samotný vítr a přenášel tajemství mezi stromy. A možná
          to tak opravdu je – jeden nikdy neví, co vítr skutečně říká. Inu, snad by to mohl vědět modrý mořský pták, ten
          však ze svého zatopeného města už takhle daleko nelétá.
          Tráva kolem úpatí stříbrokůrky se vlní v teplém vánku přinášejícím spousty příběhů z jiného světa. Slyšel jsem
          jich stovky, ovšem yordlové jich mají nevyčerpatelnou zásobu a mě novinky z jejich cest nikdy neunaví.
          Vzduchem zazní slabé puknutí, jako když na hladině jezera praskne bublina…
          … a ze stromu vypadnou dvě drobné postavičky. Udělají v trávě pár kotrmelců a zdá se, že je pohled na lesní
          mýtinu překvapil. Jedna z nich se okamžitě postaví a pozvedne obří kanón. Rozhlédne se kolem sebe. Nejdřív
          vlevo, pak vpravo. Pak namíří na králíka s ohlodaným uchem, který zvědavě vystrkuje nos ze své nory.
          „Tos udělal ty?“ ptá se.
          Králík neodpovídá. Ovšem králíci nebývají zrovna mluvkové. Chcete udržet tajemství, ale potřebujete ho někomu
          říct? Pošeptejte ho králíkovi, vezme si ho s sebou do hrobu.
          Tuhle yordlici znám – jmenuje se Tristana a tváří se dost nakvašeně. Jako by byla připravená vyrazit do války,
          jenže zapomněla, kterým směrem se vlastně bojuje. Její fialová kůže má tmavší odstín než obvykle, snad jako by
          se červenala, a bílé vlasy má stažené do těsného ohonu.
          Pozvedá dělo a míří s ním na králíka.
          Ten se k ní blíží hopkavými kroky, jako by si z oné výhrůžky vůbec nic nedělal.
          „Podruhé se už ptát nebudu,“ říká Tristana, „a Bumbác nikdy nemine!“
          Králík jen mírně nakrčí nos, nervy má očividně jako z oceli.
          Tristanina společnice se zvedá do sedu a kolem hlavy jí krouží drobounká okřídlená víla. No jistě, Lulu a Pix.
          Rozčepýřené fialové vlasy jí povlávají ve větru, který zřejmě fouká jen okolo ní, a vysoký klobouk má posunutý
          do rozverného úhlu. Sesunul se jí přes oči a ona teď kolem sebe klepe zakroucenou holí.
          „Oslepla jsem!“ říká. „To se mi ještě nestalo.“
          Tristana dál probodává pohledem králíka a pozvedá ruku, aby Lulu umlčela, její přítelkyně však ono gesto
          nevidí. Zvedá se ze země a s klepáním hole před sebou chodí v kruhu. Květiny uhýbají a bzučící jiskřivníci se
          rozlétají do všech stran dřív, než jim Pix stihne utrhnout křídla. Luluin vílí společník je roztomilý, má však
          zvláštní smysl pro humor. Nikdy nevím, jestli je rozverný, nebo hrubý. Možná obojí zároveň.
          „Tristano! Jsi tady?“ ptá se Lulu.
          Tristana podrážděně vzdychne. Přiloží si dva prsty před oči a pak jimi s nevlídným pohledem bodne směrem ke
          králíkovi.
          „Mám tě v merku, hopsale,“ varuje ho. A pak jí poklesne čelist, když si konečně všimne, že na mýtině jsou
          nějací lidé. Přiskočí k Lulu a přitiskne ji zády ke stromu. Světlo se již změnilo a portál, ze kterého
          vypadly, už bledne.
          „Lidi,“ zasyčí.
          „Kde?“ ptá se Lulu. „Je tady hrozná tma! Ale co, někdy vidím lépe se zavřenýma očima.“
          Tristana si vzdychne a zvedne krempu Luluina klobouku.
          Lulu zamrká a nadšeně Tristanu obejme.
          „Stal se zázrak!“
          „Tiše,“ sykne Tristana a Pix k ní sletí, aby jí do tváře vyslal jiskérku fialového světla.
          Tristana ho otráveně odežene máchnutím ruky.
          Trochu kolem stromu ohnu stíny. Lidé občas mívají problémy yordly spatřit, přinejmenším v jejich pravé podobě,
          ale myslím, že ta žena s chladnýma očima může být bystřejší než většina. Byl bych nerad, kdyby se těmto dvěma
          mělo něco stát.
          Tristana vyhlédne zpoza stromu. Noxijci právě rozbíjejí tábor, ovšem k mé úlevě se rozhodli nerozdělávat oheň.
          Draven je kvůli tomu nabručený, ovšem Tamara neústupně trvá na tom, aby svou přítomnost nevytrubovali do
          okolí. A já se navíc starám o to, aby všechny stromy kolem palouku byly plné mízy a nehodily se na otop.
          Neodradí to sice všechny zdejší návštěvníky od toho, aby zkoušeli své štěstí se sekerami a pilami… ale většinu
          ano.
          Tristana spokojeně přikývne.
          „Nevšimli si nás,“ šeptá. „Výborně.“
          „Vypadají přátelsky,“ prohlásí Lulu, jež nakukuje Tristaně přes rameno. „Měly bychom je pozdravit.“
          „Jsou to Noxijci,“ odpovídá Tristana a já přímo cítím její podráždění. „S Noxijci se nebav, pokud nechceš
          přijít o hlavu.“
          „Proč? Oni sbírají hlavy?“
          Tristana obrátí oči v sloup a konečně začíná pohledem zkoumat své okolí. Nadzvedávám pár květin a mávám na ni.
          Podvědomě cítí magii palouku a mává mi také. Podle některých je Tristana moc vážná a neumí se bavit, ale já
          vím, že to není pravda.
          Přejíždí pohledem vzhůru po stromu a zkusmo na něj klepe klouby. Jemně ťuká na kůru, až se z hlubin stromu
          konečně ozve dunivá ozvěna. Několik Noxijců zvedne hlavy a ona překvapeně zamrká. Rychle zaskřípu několika
          větvemi a přiměji vodu, aby na kamenech hravě zašplouchala. Noxijci se vrací ke své práci.
          Tristana přikývne a řekne: „Díky.“ Pak se otočí zpět k Lulu a zeptá se: „Dobrá, kde máš ten svůj šeptající
          klíč?“
          „Ten cožetoprosím?“
          „Tu věc, kterou používáme při cestování skrz všechny ty portály…“
          „Můžeš mi připomenout, jak ta věcička vypadá?“
          „Trochu jako kompas vyrytý z kusu kamene.“
          „Ach, ty myslíš můj tudát.“
          „Tvůj…“ nadechne se Tristana, ale pak to nechá být. „Ano. Přesně ten mám na mysli.“
          Lulu se zatočí v piruetě a začne si prohledávat kapsy, které se jí na šatech náhodně objevují a zase mizí.
          Přivře jedno oko, kousne se do rtu a tahá z nich mince, kostky, úlomky drahokamů a různé třpytivé tretky. Ale
          nic, co by připomínalo klíč.
          „Určitě jsem ho měla.“
          „Ano, to rozhodně,“ souhlasí Tristana skrz zaťaté zuby. „Otevřela jsi s jeho pomocí portál na pláži, když jsme
          utíkaly před smečkou skalních vlků potom, co jsme zaskočily za Poppy.“
          „Mám Poppy ráda, ale pořád je tak hrozně vážná,“ říká Lulu a dupá přitom, jako by pochodovala na přehlídce.
          Najednou se zarazí a vytřeští na Tristanu oči. „Počkat! Nejste náhodou ty a ona tatáž yordlice?“
          „Ne, to samozřejmě nejsme,“ povzdychne si Tristana. „A mohla by sis prosím pospíšit?“
          „Ale mohly byste být, ne že ne. Máte stejné vlasy i tu malou vrásku přímo nad nosem, když se zlobíte. Jo,
          přesně tuhle mám na mysli!“
          Hněvat se na Lulu nemá žádný smysl. Je to jako honit štěně, které vám ukradlo
          botu – je to pro něj zkrátka součást hry. Posílám do Tristaniných bílých vlasů chladivý vánek, ale nezdá se,
          že by to pomohlo.
          „Ten šeptající… tedy, tvůj tudát. Mohla bys mi ho prosím dát?“
          „No jistě, ano, ten jsem přece hledala, že?“
          „Jo. Jo, ten jsi hledala.“
          Lulu si povzdechne a nasadí teatrálně zmatený výraz. Pak zvedne oči k potemnělé obloze a luskne prsty.
          „Žádný div, že ho nemůžu najít,“ řekne. „Je moc velká tma!“
          Pozvedne svou pokroucenou hůl a Tristaniny oči se hrůzou rozšíří, když si uvědomí, co se Lulu chystá provést.
          Jenže už ji nejde zastavit.
          Z konce Luluiny hole vytryskne proud zářivých jisker a vybuchne jim nad hlavami jako roj tančících světlušek.
          Palouk se koupe v paprscích tisíce hvězd a tajného setkání měsíců.
          „Ha!“ zvolá Lulu a cosi vytáhne ze záhybu své tuniky. Vypadá to jako kříženec mezi poupětem leknínu a svinuté
          lastury. Po jeho povrchu se kroutí čáry v barvách duhy a uvnitř plave cosi, co připomíná maličkaté pulce.
          „Tady je.“
          Tristana zděšeně hledí na světlo z Luluiny hole, jež zalévá mýtinu, ovšem než stačí cokoliv udělat, prosviští
          mezi nimi rotující hlavice sekery a zaboří se do kůry stromu.
          Lulu poděšeně vyskočí a ulito-leknín jí vyletí z ruky.
          Stříbrokůrka bolestivě zapláče, a tak jí do kořenů a dřeva rychle vliji magii. Z rány na kmeni se vyřine
          jantarová smůla a sekeru v sobě uvězní.
          Luluin tudát letí vzduchem a přistane až kdesi uprostřed loučky. Kutálí se vysokou trávou a já cítím, jak z
          něj v nepokojných vlnách tryská energie.
          „Jejda,“ hlesne Lulu.
          Podrostem prosviští krupobití šípů s černými dříky – to Noxijci reagují jediným způsobem, který znají.
          „Zpátky!“ křičí Tristana, máchá Bumbácem ze strany na stranu a táhne Lulu do krytu za prohnilou kládu
          porostlou mechem a břečťanem.
          Do ztrouchnivělého dřeva se zabodává šíp. A hned po něm protíná noc další a jen o vlásek míjí Tristanino ucho.
          Lulu vypískne a Pix bez váhání přilétá k Tristaně. Z mrtvého dřeva okamžitě vyrůstají čerstvé modré, zlatavé a
          šarlatové kvítky.
        </p>
      </div>
      <div class="col-md-6 col-sm-12">
        <p class="v h text-center p-4">
            Tristana střílí z Bumbáce. Bum, bum, bác!
            Všichni hledají, kam by se schovali. Noxijci, králíci i jiskřivníci. Dokonce i žížaly se snaží zahrabat co
            nejhlouběji.
            Bumbácovy střely se odrážejí od skal a vyrývají na mýtině žhavé rýhy, které ihned ochlazuji sprškami kapek
            tryskajícími z potůčku. Požár je to poslední, co bychom na palouku chtěli!
            „Roztáhněte se!“ křičí Draven a běží ke stříbrokůrce pro svou sekeru.
            Noxijci okamžitě vykonávají jeho rozkaz.
            Říkejte si o Noxijcích, co chcete – a že jsem si toho od lidí procházejících mým paloukem vyslechl o Noxijcích
            spoustu – disciplína jim rozhodně nechybí! Tamara utíká ke svému koni a z pochvy u sedla tasí štíhlý rapír.
            Kření se na Dravena a říká: „Tady nás přece nikdo nepřepadne, že?“
            Draven krčí rameny a z jeho aury se nezdá, že by jej cokoliv zneklidňovalo nebo že by ho snad jeho omyl
            trápil. Cítím z něj jen radost z toho, že snad bude moci prolít cizí krev.
            Ano, rozhodně ho mám rád méně než Tamaru.
            Noxijští bojovníci se rozvinuli po celé pasece a nyní se přesouvají ve dvojicích, zatímco lučištníci salvami
            šípů znemožňují dvojici yordlů jakýkoli pohyb. O válce toho sice moc nevím, ale i mně je jasné, že při této
            taktice Noxijci Lulu s Tristanou co nevidět zabijí.
            Nemám nic proti různým šprýmům a žertíkům, ale aby někdo umřel, to tedy ne…
            Zemí se zvedá mocná vlna magie. Splétám ze stébel trávy smyčky a omotávám jimi nohy prvního noxijského vojáka,
            jakéhosi hromotluka s dvoubřitou sekerou. Tvrdě dopadá přímo na obličej a rozřízne si paži o břit vlastní
            zbraně. Jeho společnice o něj v následujícím okamžiku zakopává, pouští meč a muž bolestí vykřikne, jelikož se
            mu jeho hrot zabodne na půl pídě do zadnice.
            Jantarovník se kroutí a švihá svými ztepilými větvemi jako rameny katapultu. Zasáhne jednoho z krčících se
            lučištníků do obličeje a ten se pozadu svalí na zem. Šíp, který měl připravený k výstřelu, letí vysoko do
            vzduchu. Stačí jeden propočítaný poryv větru a spadne mu přímo mezi nohy, přičemž hrot mu rozřízne kalhoty v
            rozkroku. Muž poplašeně vyjekne a hned se pozadu plazí pryč.
            Tristana znovu střílí a Pix jí poskakuje na hlavě, boxuje do vzduchu a s každou ranou vykřikuje pisklavým
            hlasem různé nadávky. Ze vzduchu nad maličkatou vílou prší kvítky a všiml jsem si, že se od jejich lesklých
            lístků neškodně odrazilo hned několik šípů, které původně mířily na yordlí pistolnici.
            „Vidíš někde ten tudát?“ křičí Tristana přes burácení děla.
            Lulu roztáčí hůl a vyskakuje na její zakroucený ovčácký hák. Jednou rukou si stíní oči a hledí skrz zvolna
            hasnoucí zář. Letí k ní šíp, stihne ho však srazit ze vzduchu stočenou špičkou klobouku.
            „Ne, ale abych pravdu řekla, tak netuším, jak teď vlastně vypadá.“
            „Co tím chceš říct, že netušíš, jak teď vypadá?“
            Lulu se spirálovitě snáší ze své hole a tam, kde se dotkne nohama země, vyraší několik sedmikrásek. „Víš, on
            tudát je tak trochu svéhlavička. Kdykoliv ho odložím, vezme na sebe jinou podobu.“
            Zatímco Tristana podrážděně vrčí, vysílá Lulu skrz stromy proud zářivého světla. Neviditelná síla vyhazuje do
            vzduchu dvojici Noxijců. Dopadají přímo do potoka, a jakmile se dotknou hladiny, zasypávám je hejnem žab.
            Kyblíčnatky mají jazyky pokryté slizem vyvolávajícím přeludy, takže oba vojáky nejspíš čeká výlet na měsíc a
            zpět.
            „Takže by mohl vypadat jako cokoliv?“ ptá se Tristana.
            „Přesně tak,“ souhlasí Lulu. „Hledej ho jenom koutkem oka. Změní podobu, jen když si myslí, že se na něj
            díváš.“
            „Netušila jsem, že to kdy řeknu, ale kéž by tu teď s námi byl Heimer,“ povzdechne si Tristana. „Ty jeho
            magibrýle by se nám teď vážně šikly.“
            „Nebuď hloupá,“ ohrazuje se Lulu. „Tím bychom přišly o všechnu legraci.“
            Tristana se otáčí na patě a střílí po Noxijci, který k ní právě přiskočil. Její dělová koule ho zasahuje přímo
            do hrudi a odráží ho do trnitého keře, který je náhle mnohem trnitější než před chvílí.
            „Legraci?“ ptá se. A pak se zakření. „Víš ty co? Vlastně máš pravdu. Trochu se s těmi nekňuby pobavíme. Chyť
            se.“
            Lulu se zasměje a obejme Tristanu kolem krku, jako by jí chtěla dát velký ulepený polibek. Tristana znovu
            vystřelí, tentokrát však dělem míří pod sebe. Dvě yordlice s hromovým zaburácením vyletí do vzduchu zpoza
            klády pokryté květinami a šípy a obloukem si to sviští nad hlavami postupujících vojáků. Noxijci ohromeně
            sledují, jak obě postavičky rotují vzduchem a melodickými hlásky se tomu hihňají.
            Kdo ví, co ozbrojenci asi vidí? Určitě něco podivného. Yordlí zkrášlení je hodně nestálé a ani oni sami
            většinu času nevědí, jak pro své okolí vypadají.
            Z Luluiny hole se spirálovitě rozlétají zářivé výboje, a kamkoliv dopadnou, tam se Noxijci hroutí k zemi v
            záplavě okvětních lístků a jisker, jež pálí jako kapky hadího jedu. Yordlice dopadají na nohy, a zatímco se
            Tristana otáčí a střílí po otáčejících se Noxijcích, Lulu klesá na všechny čtyři a spěšně hledá tudát.
            „Pojď ke mně, tudátíku,“ šeptá trávě. „Pěkně prosím, smutně koukám! Slibuju, že příště budeš vybírat cíl cesty
            ty.“
            Tudát – nebo jak se vlastně ta věc opravdu jmenuje – jí neodpovídá, ale cítím, že se od ní kutálí někam pryč.
            Tedy, on se vlastně nekutálí, to ne, spíš je tam, kde není ona. Je to taková hodně stará a mocná magie,
            zároveň ale obsahuje určitou dávku dětinské rozvernosti. Jako by to bral za nějakou veselou hru. A možná ano,
            protože Lulu se při pronásledování tudátu pobaveně směje, točí se dokola a pobíhá mýtinou jako lasička, která
            se honí za vlastním ocasem. Když už ho má Lulu konečně na dosah, změní se na velikého šneka. A jakmile od něj
            ulepenou ruku odtáhne, v záblesku světla zmizí, objeví se kousek za ní jako panáček z klacíků s každou nohou
            jinak dlouhou a rychle pajdá pryč.
            Tristana svou kanonádou nutí Noxijce ležet a nezvedat hlavy. Slyším, že Draven konečně vysvobodil svou sekeru
            ze stříbrokůrky, její hlavice je teď celá ulepená od smůly. Otáčí se, přeskakuje z jednoho krytu do druhého a
            blíží se k Tristaně jako veliká kočka – tělo napjaté jako pružina, v očích ocelové soustředění. Napřahuje se a
            chystá se hodit sekeru.
            Náhle k němu přiletí roj bzučících vos, obklopí ho a ze stromů seskáče hejno rozzuřených veverek. Sekera
            zeširoka míjí cíl a její hlavice se noří do země v místech, kde stáli noxijští koně. Jenže teď tam zbyla jen
            změť otisků kopyt a pár pohozených sedel. Draven se zběsile točí a snaží se zbavit veverek, které ho škrábají
            a koušou do paží a krku. Veverky platí v lese za největší rváče. Králíci jsou kliďasové, ovšem jakmile se
            otočíte zády k veverce, ochotně vám ukousne ucho.
            Lulu ani nezvedla zrak. Dál pobíhá v kruzích, hihňá se jako děcko a střílí z hole světelné obláčky.
            Ze svého krytu náhle naprosto bez varování vyráží Tamara a utíká přímo k Lulu. Snažím se ji zpomalit
            překážkami vyvolanými mou magií. Zběsilí krtci před ní vyhrabávají díry, ona však mezi jejich narychlo
            nastraženými pastmi hbitě prokličkuje. Ostnolístek po ní švihá trnitými šlahouny, jenže se pod nimi stačí
            skrčit. Rozhlíží se a začíná chápat, že tu má ještě nějakého dalšího protivníka – neviditelného, se kterým
            nemůže bojovat.
            „A mám tě!“ vykřikne Lulu a v ruce konečně drží tudát. Ten teď vypadá jako otýpka větviček převázaná smyčkami
            ze stébel trávy a pavučin.
            Tamara robinzonádou přeskočí přes zakroucený kořen, který jsem těsně před ní vyrval ze země, a z kotoulu se
            vymrští ihned zpátky na nohy. Napřáhne svůj rapír k ráně a na jeho čepeli se zaleskne odraz posledních
            jiskřiček Luluina hvězdného ohňostroje.
            A najednou tam stojí Tristana.
            Pozvedá Bumbáce, jako by byl těžší než ještě před chvílí.
            Mnohem těžší.
            „To je moje kámoška, mrcho,“ říká a tiskne spoušť.
            Rána z kanónu je naprosto ohlušující a tak silná, že se k nebi vznáší hejna ptáků hnízdících až o dvě řeky dál
            směrem na západ. Z hlavně vyšlehávají ohnivé jazyky a hned za nimi následuje obří dělová koule. Zpětný ráz má
            takovou sílu, že se Tristana točí jako káča, ovšem to není nic proti tomu, co výstřel udělal s Tamarou.
            Letí pozadu, jako by jí dal ránu pěstí rozzuřený kamenný golem. Mizí někde mezi stromy a myslím, že se jen tak
            nezvedne.
            Náhle Tristanu popadne za zátylek jakási ruka a zvedne ji do vzduchu. Bumbác padá na zem a Draven si yordlici
            prohlíží s pobaveným úšklebkem na poškrábané a krvácející tváři.
            „U Vlkova ocasu, co to tady máme?“
            „Pusť mě na zem, hulváte přerostlá!“ ječí na něj Tristana.
            Kope kolem sebe a máchá pěstmi, ale ať se snaží sebevíc, nedosáhne na něj. Draven nakloní hlavu na stranu a
            očividně mu nejde na rozum, koho to vlastně chytil.
            „Hele, proč si nevybereš někoho stejně velkého, jako jsi sám?“ křičí Lulu a míří na Dravena svou holí. Po celé
            její délce víří divoké jiskry, to však na Dravena zřejmě žádný velký dojem nedělá.
            „Tak ukaž, co umíš, prcku,“ říká. „Nemáš nic, čím bys mohla Dravenovi ublížit.“
            V oslepujícím záblesku vyráží z Luluiny hole proud jisker.
            A míjí.
            Draven se směje a roztáčí sekeru.
            Pak přes něj ovšem padne velký stín a on se ohlédne.
            V tu chvíli si konečně uvědomí, že Lulu vůbec neminula.
            Nad Dravenem se tyčí králík s napůl ukousnutým uchem. Je přinejmenším dvakrát vyšší než on. Zvolna chroupe
            mrkev – mrkev dlouhou jako Dravenova paže. Noxijec pouští Tristanu na zem a obří králík si přiloží dva
            špalíkovité prsty k očím, načež jimi s nevlídným pohledem bodne směrem k Dravenovi.
            Draven je válečník a bojoval už proti nejedné příšeře, ovšem tohle je moc i na něj. Otáčí se, plnou rychlostí
            utíká k lesu a zastavuje se jen na okamžik, aby zvedl ze země svou druhou sekeru. Zbytek Noxijců už buď dávno
            prchl, nebo se při pohledu na obřího králíka dal na pomalý ústup do podrostu. Něco mi říká, že pro pochod
            hlavního vojska raději najdou jinou cestu.
            Tristana se obrací ke králíkovi s ohlodaným uchem.
            „Díky,“ povídá, ovšem zvíře jí neodpovídá. Jak jsem řekl, není to zrovna mluvka.
            Otáčí se a s dunivým hopkáním míří ke své noře. Než se ocitne před jejím vchodem, má už více méně zpět svou
            normální výšku. Už jen poslední zavrtění ocáskem, malý obláček hlíny vykopnutý do vzduchu a je uvnitř.
            Tristana si hází Bumbáce přes rameno. „Máš ten svůj tudát?“
            Lulu ho vítězoslavně pozvedne. „Zlobivý tudát. Že se nestydíš, takhle mi utíkat!“
            Tristana jen zavrtí hlavou a ostrým krokem míří zpátky ke stromu, ze kterého vypadly. Za ní poskakuje Lulu,
            jíž nad hlavou bzučí Pix – zapřáhl si dvojici vos a teď se jimi nechává s výskáním táhnout.
            Lulu srovnává s Tristanou krok a mává tudátem na strom způsobem, který může být přesně propočítaný, nebo také
            třeba jen naprosto nahodilý. Tak nebo tak, zabralo to a na kmeni stříbrokůrky se znovu objevují tenké rýhy.
            Mou měsícem zalitou mýtinou se opět rozlijí paprsky slunce probouzejícího se v zemi yordlů. Cítím její
            starodávnou magii a vysílám k ní vzduchem pulz své vlastní energie s přáním, aby moje dvě přítelkyně zažily na
            svých cestách hodně zajímavého.
            Lulu se na chvíli zastaví a ohlédne se přes rameno.
            „Děkuji,“ říká a já v jejím srdci cítím bezmeznou radost.
            Krása mého palouku je díky ní rázem ještě bohatší.
            „Tak pojď, musíme vyrazit,“ povídá Tristana.
            „Kam tak pospícháš?“
            „Musíme zmizet, než se ti Noxijci vrátí.“
            „Já myslím, že ti se už jen tak neukážou,“ praví Lulu se širokým úšklebkem.
            Světlo portálu se rozlévá do okolí v zářivé, pulzující spirále, jež yordly přijímá do své náruče. Jejich
            podoby se rozmazávají a hlasy s narůstající vzdáleností slábnou. Přesto slyším Tristanina poslední slova a
            mýtinou při nich nepokojně přeletí třepotavý závan chladného větru.
            „Jsou to Noxijci,“ říká. „Ti se vždycky vrátí.“
        </p>
      </div>
    </div>
  </section>
  <br>
  <footer class="p-3 mt-5 tz w3-border-top w3-border-amber text-center">
    <h2>&copy; Filip Ostárek 2019</h2>
  </footer>
  <!-- Optional JavaScript -->
  <!-- jQuery first, then Popper.js, then Bootstrap JS -->
  <script src="https://code.jquery.com/jquery-3.3.1.slim.min.js"
    integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo"
    crossorigin="anonymous"></script>
  <script src="https://cdnjs.cloudflare.com/ajax/libs/popper.js/1.14.7/umd/popper.min.js"
    integrity="sha384-UO2eT0CpHqdSJQ6hJty5KVphtPhzWj9WO1clHTMGa3JDZwrnQq4sF86dIHNDz0W1"
    crossorigin="anonymous"></script>
  <script src="https://stackpath.bootstrapcdn.com/bootstrap/4.3.1/js/bootstrap.min.js"
    integrity="sha384-JjSmVgyd0p3pXB1rRibZUAYoIIy6OrQ6VrjIEaFf/nJGzIxFDsf4x0xIM+B07jRM"
    crossorigin="anonymous"></script>
  <script src="https://code.jquery.com/jquery-3.3.1.min.js"></script>
  <script src="https://cdnjs.cloudflare.com/ajax/libs/popper.js/1.14.3/umd/popper.min.js"
    integrity="sha384-ZMP7rVo3mIykV+2+9J3UJ46jBk0WLaUAdn689aCwoqbBJiSnjAK/l8WvCWPIPm49"
    crossorigin="anonymous"></script>
  <script src="https://stackpath.bootstrapcdn.com/bootstrap/4.1.3/js/bootstrap.min.js"
    integrity="sha384-ChfqqxuZUCnJSK3+MXmPNIyE6ZbWh2IMqE241rYiqJxyMiZ6OW/JmZQ5stwEULTy"
    crossorigin="anonymous"></script>
  <script>
    $(function () {
      $("section").hide();
      $("h2").on("click", function () {
        $(this).nextUntil("br").toggle(1500);
      });
    })
    $(function () {
      $("section").hide();
      $("div").on("click", function () {
        $(this).nextUntil("br").toggle(1500);
      });
    })
  </script>
</body>

</html>