<!doctype html>
<html lang="cs">

<head>
  <title>League of Legends - Garen</title>
  <meta name="description" content="League of Legends - Příběh postavy Garen">
  <!-- Required meta tags -->
  <meta charset="utf-8">
  <meta name="viewport" content="width=device-width, initial-scale=1, shrink-to-fit=no">
  <!-- Bootstrap CSS -->
  <link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css"
    integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
  <link rel="stylesheet" href="../../hl/1Scc.css">
  <link rel="stylesheet" href="../CSS/Scss.css">
  <link rel="stylesheet" href="https://www.w3schools.com/w3css/4/w3.css">
  <link rel="stylesheet" href="https://use.fontawesome.com/releases/v5.7.0/css/all.css"
    integrity="sha384-lZN37f5QGtY3VHgisS14W3ExzMWZxybE1SJSEsQp9S+oqd12jhcu+A56Ebc1zFSJ" crossorigin="anonymous">
</head>

<body>
  <img class="card-img-top border-bottom tz b" src="../../img/garen.jpg" alt="Garen">
  <div class="tz1 tzs2">
    <a href="../hls/Sshl.html" title="Zpátky na stránku šampionů"><i class="fas fa-backward tz0 ns tzs"></i></a>
  </div>
  <div class="tz1 tzs2">
    <a href="../garen.html" title="Tmavý a světlý mód"><i class="fas fa-adjust tz0 ns tzs1"></i>
      <!--  Pro tmavý motiv
          <i class="fas fa-circle i1 ns">           
            -->
    </a>
  </div>
  <h1 class="tz uprostred">GAREN</h1>
  <img class="card-img-top or" src="../../img/header.png" alt="header">
  <h2 class="text-center karta">MOC DEMACIE</h2>
  <hr class="tz h">
  <section>
    <div class="row">
      <div class="col-xs-12 col-md-6 col-lg-4">
        <p class="v h">
          Garen se stejně jako jeho mladší sestra narodil do vznešené rodiny Korunní stráže a už od raného mládí věděl,
          co se od něj očekává – chránit demacijský trůn vlastním životem. Jeho otec Pieter si vydobyl důstojnický titul
          a teta Tianna se stala kapitánkou elitní Neohrožené gardy, přičemž oba dva se těšili veliké přízni krále
          Jarvana III. Předpokládalo se, že stejně jako oni sloužili současnému panovníkovi, bude jednoho dne i Garen
          věrným pobočníkem jeho syna.
          Demacijské království povstalo z popela runových válek a století, jež po nich následovala, byla plná dalších
          bojů a strádání. Jeden z Garenových strýců, rytíř-průzkumník demacijské armády, vyprávěl mladému Garenovi a
          Lux o svých výpravách za hradby království, kde chránil prostý lid před nástrahami okolního světa.
          Varoval je, že tento čas relativního míru jednoho dne skončí – ať už kvůli ničemným mágům, stvůrám z hlubin,
          nebo nějakým jiným nepředstavitelným hrůzám, které teprve přijdou.
          A jako by osud chtěl strýcova slova potvrdit, on sám pak zemřel při výkonu služby rukou jakéhosi mága.
          Garenovi nebylo tehdy ani jedenáct let. Hoch viděl, jakou bolest to přineslo jeho rodině, i strach v očích své
          mladší sestry. Nepochyboval o tom, že magie byla hlavní a největší hrozbou celé Demacii, a zapřisáhl se, že ji
          nikdy nevpustí za její hradby. Věřil, že království lze ochránit jen následováním ideálů, na nichž bylo
          vystaveno, a vlastní neochvějnou hrdostí.
        </p>
      </div>
      <div class="col-xs-12 col-md-6 col-lg-4">
        <p class="v h">
          Po dosažení dvanácti let opustil Garen sídlo Korunní stráže ve Vysokém Stříbromoří a vstoupil do armády. Jako
          panoš trávil dny i noci výcvikem a studiem války a utužováním těla i mysli tak, aby byly zbraní silnou a
          spolehlivou jako demacijská ocel. Tehdy se mezi ostatními nováčky poprvé setkal s Jarvanem IV. – princem,
          jemuž měl sloužit, až jednoho dne převezme královskou korunu. Stali se z nich nerozluční přátelé.
          V následujících letech si Garen vysloužil místo ve zdi štítů mezi ostatními demacijskými válečníky a krátce na
          to i velký věhlas na bojišti. V osmnácti letech již se ctí prošel tažením podél freljordských hranic, sehrál
          klíčovou roli při čistkách prohnilých kacířů z Tichého lesa a bojoval po boku chrabrých obránců Bílé skály.
          Sám král Jarvan III. povolal Garenův prapor zpět do Velkého Města Demacijského, aby jej vyznamenal před
          panovnickým dvorem v Síni chrabrosti. Tianna z Korunní stráže, která nedávno povýšila na vrchní maršálku,
          vyzvedla především činy svého synovce a doporučila ho ke zkouškám, jejichž složení bylo podmínkou pro vstup do
          řad Neohrožené gardy.
          Když se Garen vrátil domů, aby se na ně připravil, čekalo jej vřelé uvítání od Lux, rodičů i ostatních lidí,
          kteří žili v sídle jeho rodu. Ačkoliv jej potěšilo zjištění, že z jeho sestry vyrostla inteligentní a schopná
          mladá žena, něco se na ní změnilo.
        </p>
      </div>
      <div class="col-xs-12 col-md-6 col-lg-4">
        <p class="v h">
          Všímal si toho už dřív, kdykoliv zavítal domů, teď však bojoval s
          opravdovým a neodbytným podezřením, že jeho sestra Lux vládla magickými silami… nikdy se však onou myšlenkou
          nenechal dlouho rozptylovat. Představa, že by někdo z Korunní stráže vládl týmiž zapovězenými silami, které
          zabily jeho strýce, byla až příliš nesnesitelná na to, aby ji řešil.
          Jak všichni očekávali, Garen si svou odvahou a schopnostmi snadno vydobyl místo v Neohrožené gardě. Za
          přítomnosti své hrdé rodiny a dobrého přítele prince složil před trůnem slib.
          Lux i její matka začaly trávit v sídelním městě mnohem víc času, a to jak službou trůnu, tak i pokornému řádu
          Iluminátorů, ovšem Garen se od nich držel co nejdál. Přestože svou sestru miloval nade vše, jisté malé části
          jeho mysli nebyla její přítomnost příjemná a snažil se nepřemýšlet nad tím, co by musel udělat, pokud by se
          jeho podezření někdy potvrdila. Raději přijímal stále nové a nové povinnosti a bojoval i cvičil dvakrát
          usilovněji než dříve.
          Když pak v jedné bitvě padl nový kapitán Neohrožené gardy, přešlo velení na Garena a proti jeho jmenování se
          neozval jediný hlas.
          Do dnešního dne je kdykoliv připraven neochvějně bránit svou domovinu proti všem nepřátelům. Není zdaleka jen
          nejimpozantnějším bojovníkem Demacie. Je též ztělesněním všech slavných a ctnostných ideálů, na kterých bylo
          království vybudováno.
        </p>
      </div>
    </div>
  </section>
  <br>
  <div class="col-12 border-top border-bottom b tz0 garen p-4">
    <p class="karta uprostred1">Povídka</p>
      <img class="card-img-top or" src="../../img/header.png" alt="header">
    <h3 class="card-text v uprostred1">Voják a stařena</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Stará žena utáhla smyčku kolem hrdla demacijského vojáka. Pokusil se totiž promluvit, čímž ale porušil
          pravidla, která zavedla. Ještě jeden prohřešek a bude mít právo uříznout mu hlavu a jeho špičatou přílbu
          používat jako nočník. Do té doby však mohla akorát utahovat sevření, doufat a přitom sledovat, jak mu pramínky
          vzpomínek vytékají z hlavy do té její.
          Samozřejmě, že by mu mohla srazit hlavu, kdykoliv se jí zachtělo, ale to by prostě nebylo správné. O té
          jasnovidkyni s šedou kůží bylo možné říct ledacos, ale nikdo nemohl prohlásit, že by se neřídila pravidly.
          Jakýmsi kodexem. A kde by byl svět bez pravidel? V rozkladu, tak je to. Prosté jako facka.
          Dokud voják tato pravidla neporuší, bude tady sedět a vysávat mu z hlavy všechno, co mu zbývalo – radost,
          vzpomínky, osobnost –, dokud s ním nebude hotová. A pak: podříznout. Nočník.
          Kdesi poblíž vchodu do její jeskyně se ozval bolestivý výkřik. Bezpochyby jeden z jejích hlídačů.
          Pak zazněl další výkřik.
          A další.
          Dnešní noc bude velmi zajímavá.
          Podle toho, jak vytrvale dupal svými těžkými botami po vlhké podlaze v jeskyni a ohlašoval tak svůj příchod,
          poznala, že to bude neústupný chlapík. Když ozvěna kroků konečně utichla, zíral na ni z druhé strany jeskyně
          pohledný muž se širokými rameny. Na tváři osvětlené matným světlem loučí v jejím doupěti se mu zračilo temné
          odhodlání. Po jeho hrudním plátu stékaly krůpěje krve. Přes celou místnost z jeho zbroje ucítila cosi
          nakyslého – jakýsi kyselinový pach, který tlumil magii, jež jí kolovala v žilách, způsobem, jenž se jí pranic
          nezamlouval.
          Tohle bude opravdu zajímavá noc.
          Rytíř třímající široký meč vystoupal po kamenných schodech k provizornímu kamennému trůnu oné stařeny.
          Usmála se a vyčkávala, až napřímí svou čepel a máchne jí s křikem směrem k její hlavě – pak by na něj totiž
          čekalo pořádné překvapení.
          On však místo toho svůj meč zasunul do pochvy a posadil se na zem.
          Beze slov zíral stařeně do očí a trpělivě snášel její pohled. Zrak od ní neodvrátil, ani aby se očkem podíval
          na spoutaného vojáka vedle ní.
          Chtěl ji tím snad mazaně vyvést z rovnováhy? Nebo se snažil vyčkávat, dokud jako první nepromluví ona?
          Nejspíš ano.
          I tak to ale byla nuda.
          „Ty víš, kdo jsem?“ zeptala se žena.
          „Žiješ ze vzpomínek ztracených a opuštěných. Děti říkají, že jsi stará stejně jako ta jeskyně, kterou obýváš.
          Jsi Kamenná paní,” řekl sebejistě.
          “Ha! Takhle mi neříkají a ty to víš. Skalbaba. Takhle mě nazývají. Bojíš se, že bych ti ublížila, kdybys to
          jméno použil, co? Snažíš se mi zalichotit?“ zakašlala.
          „Ne,“ opáčil onen muž, „jen mi to jméno přišlo neuctivé. Je neslušné urážet někoho v jeho vlastním domově.“
          Stará jasnovidkyně se zachichotala, ale pak si uvědomila, že to muž myslí vážně.
          „A ty?“ zeptala se. „Jak říkají tobě?“
          „Garen, Korunní strážce Demacie.“
          „Pravidla jsou následující, Garene, Korunní strážce Demacie,“ pronesla. „Přišels pro svého ztraceného vojáka.
          Je to tak?“
          Muž přikývl.
          „Máš v úmyslu mě zabít?“ zeptala se žena.
          „Nebudu lhát. Myslím, že je pravděpodobné, že jeden z nás zemře, ano,“ odpověděl.
          Žena se zazubila.
          „Dychtíš prolít mou krev, že ano? S tou zbrojí by se ti to možná mohlo i povést.“ Zatahala za provaz svírající
          vojákovo hrdlo a pevněji ho sevřela ve své prastaré ruce. „Buď jak buď – jestli proti mně svůj meč pozvedneš
          dřív, než skončíme vyjednávání, zatáhnu za tohle tak rychle, že se ti to prasknutí bude ozývat v hlavě po
          zbytek tvého života.“
          Cukla smyčkou, aby svým slovům dodala na důrazu.
          Garen jí stále neochvějně hleděl do očí.
          „Takže ta pravidla. Když mi poskytneš byť i jedinou vzpomínku lahodnější než všechny ty, co měl tenhle v hlavě
          dohromady,“ pronesla a cvrnkla svého vězně do helmy, „vezmu si ji a vydám ti ho.“ Pozorně se teď dívala
          Garenovi do očí, jestli v nich neuvidí náznak pochybností. „Když to nedokážeš, inu...“ pevněji sevřela
          vojákovo vodítko. „Pokud by se některý z nás pokusil naši dohodu porušit, může si ten druhý vybrat dluh dle
          libosti, bez odporu. Souhlasíš?“
          „Ano,“ řekl.
          „Tak se vytas s úvodní nabídkou. Jak moc si ceníš života tohoto vojáka? Omlouvám se za svou neurvalost –
          říkala bych mu jménem, ale už jsem ho stihla zapomenout,“ řekla.
          „Ani já nevím, jak se jmenuje. K mému batalionu se přidal teprve nedávno,“ odpověděl Garen.
          Zamračila se na něj. Ten mladík očividně nevěděl, do čeho se řítí.
          „Nabízím vzpomínku,“ řekl, „ze svého dětství. Můj strýc mě a sestru vozí na zádech jako na koníčkovi a štěká
          přitom jako noxijský dračí chrt. Smáli jsme se mnoho hodin. Je to dobrá vzpomínka, neposkvrněná tím, co se mu
          později přihodilo rukou někoho, jako jsi ty.“
        </p>
      </div>
      <div class="col-md-6 col-sm-12">
        <p class="v h text-center p-4">
          Stará žena se poškrábala na rosolovité mžurce svého oka.
          „Ty si mě nevážíš,“ pronesla. „Snažíš se mi prodat radostnou vzpomínku, jako by to bylo to jediné, co mi
          lahodí.“ Poplácala hlavu vojáka, která jí spočívala v rukou, a užívala si šepot vzpomínek, jež mu vysávala z
          mysli. „Chci... všechno. Bolest, zmatek, hněv. Pomáhá mi to udržovat si mladistvý vzhled,“ zasmála se a
          projela si zkrouceným prstem po vrásčité tváři.
          „Pak tedy nabízím svůj žal pramenící ze smrti mého strýce,“ řekl Garen.
          „To nestačí. Nudíš mě,“ řekla Kamenná paní a utáhla vodítko ještě pevněji.
          Garen vyskočil na nohy a tasil svůj meč. Srdce stařeny poskočilo nad myšlenkou, že by netrpělivého mladého
          rytíře musela zabít. Ale než aby zaútočil, poklekl na jedno koleno, sklonil před ní hlavu a něžně jí položil
          hrot čepele do klína, takže jí mířila na břicho.
          „Prohledej mi mysl,“ řekl. „Vezmi si, jakoukoliv vzpomínku chceš. Jsem mladý, ale viděl jsem mnohé a prožil
          život plný výsad, který ti může přijít zajímavý. Samozřejmě pokud by ses pokusila vzít si víc než jednu
          vzpomínku, proklaju tě mečem, ale jinak si můžeš vzít jakoukoliv jednu vzpomínku.“
          Žena nedokázala zadržet smích. Ten chlapec je tak namyšlený! Měl tu drzost se domnívat, že pouhá jedna z jeho
          vzpomínek by vyvážila celý život, který mohla vysát z jeho vojáka?
          O jeho odvaze – či nevědomosti – nebylo pochyb. To se mu muselo nechat.
          Mlaskla rty, naklonila se nad něj a položila mu dlaně na hlavu. Zavřela oči a začala odloupávat vrstvy jeho
          mysli.
          Viděla vítězství v Bitvě u Bílé skály. Zachytila chuť lyraňčí pečínky na svatební hostině jeho poručíka.
          Ucítila spadnout osamělou slzu, když držel umírajícího druha na bojišti v Sutíně.
          A pak spatřila jeho sestru.
          Pocítila jeho nesmírnou lásku k ní, smíšenou s... čímsi dalším. Se strachem? S nechutí? S rozpaky?
          Vedrala se mu hlouběji do mysli, až za jeho vědomé vzpomínky. Její prsty se mu prohrabávaly myšlenkami a
          odstrkávaly vše, co se netýkalo oné zlatovlasé dívky s velkým úsměvem. Kvůli jeho zbroji bylo toto pátrání
          mnohem obtížnější než obvykle, ale stařena neustávala, dokud –
          Dětství. Ti dva si hrají s hračkami. Jeho vojáci vyrážejí proti jejím mágům a jsou připraveni je povraždit.
          Ona mu říká, že to není spravedlivé; mají přece magii, měl by to být vyrovnaný boj. On se směje a poráží její
          hliněné mágy, odhazuje je na stranu díky svým kovovým křižákům. Dívka rozzlobeně vykřikne a z konečků prstů jí
          najednou vystřelí světlo, což ho oslepí, zmate a vyděsí. Matka ji odvede, ale ještě než ji odtáhne z pokoje,
          klekne si k němu a řekne chlapci, že neviděl, co si myslí, že viděl. Nebylo to skutečné – byla to jen hra.
          Chlapec, s ústy dokořán, přikývne. Jen hra. Jeho sestra není mág. To přece není možné. Zatlačí tuto vzpomínku
          tak hluboko, jak to jen dokáže.
          Stařena si protáhla prsty a objevila v rytířově dětství další a další vzpomínky, jako byla tato: všechny,
          které končily oslepujícím výbojem světla. A všechny byly hodně hluboko. Nesourodá směska lásky, strachu,
          zapření, vzteku, zrady a starostlivosti.
          Rytíř mluvil pravdu – byly to dobré vzpomínky. Mnohem šťavnatější než ty, které našla v tamtom zlomeném muži.
          Usmála se. Rytíř byl chytrý, když svůj meč napřímil proti jejímu břichu, ale nebyl chytrý dost. Jakmile si
          totiž nějakou vzpomínku vezme, zapomene, že ji kdy měl – mohla si jich tedy vzít, kolik jen chtěla.
          S nataženými prsty se prodírala jeho vzpomínkami a hledala cokoliv, co by se týkalo oné dívky plné světla.
          Uchvátila každou, kterou dokázala najít, a pak se z jeho mysli stáhla.
          „Ano“, řekla a otevřela oči. „Tohle bude stačit.“ Ukázala na východ z jeskyně.
          „Tvou nabídku přijímám. Jednu vzpomínku za jeden život. Vezmi si toho chlapce a ihned odejdi.“
          Garen se postavil a přistoupil ke spoutanému vojákovi. Sehnul se, pomohl vojákovi vstát a začal pozpátku
          kráčet k východu z jeskyně, aby se od ní ani jednou neodvrátil.
          Jak svérázné. Bál se, že by mohla jejich dohodu porušit. Ten chudák si neuvědomoval, že už tak učinila.
          Rytíř se zastavil.
          Položil svého společníka na zem a vyrazil proti ní, přičemž se jí pořád ještě díval do očí.
          Stařena se nad jeho nerozvážným pokusem zatetelila. Byl příliš velký, příliš neohrabaný, příliš pomalý, aby
          svůj těžkopádný meč stihl tasit dřív, než by se na něj snesla. V konečcích prstů jí zapraskala temná energie.
          Prahla po tom, napít se ještě z jeho mysli, ale nedokázala spustit oči z těch jeho. Viděla v nich roky plné
          lahodných vzpomínek, na kterých by mohla hodovat, dokud by v něm nezůstalo nic, co by –
          Ucítila ve svých útrobách cosi studeného. Cosi kovového. Kyselá pachuť rytířovy zbroje teď byla silnější než
          předtím a dráždila ji vzadu v krku.
          Stařena sklonila zrak a uviděla, jak jí z hrudi trčí Garenův meč. Z rány prosakovaly černočervené skvrny a
          skrápěly rytířovy pěstnice, zatímco se jí stále díval do jejích slábnoucích očí.
          Byl rychlejší, než myslela.
          „Proč?“ pokusila se zeptat, ale vykašlala jen trochu černé žluče.
          „Lhala jsi mi,“ odpověděl.
          Stařena se usmála a mezi zuby jí bublal kyselý dehet. „Jak jsi to poznal?“
          „Cítil jsem se... lehčí. Nezatížený,“ odpověděl Garen.
          Zamrkal.
          „Nepřišlo mi to v pořádku. Vrať mi je.“
          Na okamžik se zamyslela, zatímco se její krev mísila s bahnem na chladné podlaze jeskyně.
          Když Garenovi přitiskla prsty na lebku, ztratila v nich cit, zatímco mu tlačila vzpomínky zpátky do hlavy.
          Skřípal zuby bolestí, a když otevřel oči, poznala z jejich unaveného vzezření, že dostal zpět vše, co chtěl.
          Ubohý hlupák.
          „Proč ses s tím vůbec obtěžoval?“ zeptala se stařena. „Jsi silnější, než jsem myslela. Mnohem silnější.
          Nehledě na to vodítko jsi mě mohl rozsekat na kousky dřív, než bych hnula prstem. Proč ses vůbec obtěžoval s
          tím, žes mě pustil do své hlavy?“
          „Prolít první krev v domě cizince a nedat mu šanci by bylo... nezdvořilé.“
          Stařena se skřehotavě zasmála.
          „To je demacijské pravidlo?“
          „To je moje osobní pravidlo,“ řekl Garen a vytáhl meč babici z hrudi. Z otevřené rány se vyřinula krev a
          stařena se mrtvá sesula na zem.
          Když pomáhal vojákovi na nohy a vydal se na dlouhou cestu zpět do Demacie, už se na ni podruhé nepodíval.
          A bez pravidel, pomyslel si, kde by svět byl?
        </p>
      </div>
    </div>
  </section>
  <br>
  <div class="col-12 border-top border-bottom b tz0 garen p-4">
    <p class="karta uprostred1">povídka</p>
      <img class="card-img-top or" src="../../img/header.png" alt="header">
    <h3 class="card-text v uprostred1">Za Demacii</h3>
  </div>
  <hr class="tz h p-2">
  <section>
    <div class="row">
      <div class="col-md-6 col-sm-12">
        <p class="v h text-center p-4">
          Před kolika lety byla Lux naposledy ve Zkamenicích?
          Nebyla si jistá, ale tušila, že to bylo asi sedm let. Garen tehdy zrovna odešel, aby zahájil svůj výcvik u
          Neohrožené gardy, a zbytek rodiny přišel na sever vzdát hold k hrobce pradědečka Zkamena. Lux si pamatovala,
          jak si stěžovala na ten ustavičný déšť, když po klikatých cestách projížděli skaliska a lesní úžlabiny, aby se
          dostali k hrobce jejího předka. Očekávala mramorové mausoleum, jako byla třeba Síň chrabrosti, ale zklamalo
          ji, když zjistila, že je to sotva něco víc než travnatá mohyla krčící se u úpatí obrovského skalního masivu.
          Na mramorové desce vsazené do základu mohyly byla vyobrazena legenda o jejím legendárním předkovi – Zkamen a
          démon, jak padají z útesu; její pradědeček, jak je smrtelně raněn, a ona děsivá bytost, jak má ve svém černém
          srdci zaražený demacijský meč.
          Pršelo tehdy a pršelo i teď. Ledová severní sprcha přímo z rozeklaných hor, jež oddělovaly Demacii od
          Freljordu. V oné zamrzlé říši se schylovalo k bouři, která se rozdělí na opačné straně hřebenů a vyprší se na
          pásy bujné zeleně demacijských borovic ohnutých nehostinným větrem. Na západě i východě hory ustupovaly
          azurovému oparu, nebe bylo temné a hrozivé jako jedna z protivnějších nálad jejího bratra. Táhlou vysočinu na
          severu protínaly útesy a hluboké propasti. Nebezpečný kraj, domov drsných zvířat a divokých šelem všech tvarů
          a velikostí.
          Lux se na sever vydala před dvěma týdny; z Demacie šla do Edessy, pak do Pinary a poté do Lissu. Z Lissu do
          Velorusu a nakonec do Vysokého Stříbromoří, města dravců. Jedna noc s rodinou v jejich domově na úpatí
          Rytířovy skály a pak dál do severozápadních částí Demacie. Povaha lidí a vesnic se začala měnit téměř
          okamžitě, když za ní srdce Demacie zapadlo jako praporek utržený z korouhve na stožáru.
          Zvlněné úrodné pláně ustoupily větrem ošlehanému venkovu plnému hlodáše a bodláčí. Nad hlavou vřískali raptoři
          se stříbrnými křídly a nikým neviděni sváděli v oblacích své souboje. Vzduch se ochladil, neboť z něj byl
          cítit silný led Freljordu, a s každou další uraženou mílí byly hradby osad vyšší a vyšší. Cesta do Zkamenic
          byla dlouhá a únavná, ale konečně byla tady. Lux si dovolila drobný úsměv.
          „Už brzo budeme v chrámu, Plamínku,“ řekla a prohrábla svému koni hřívu. „Budou tam pro tebe mít oves a
          vyhřáté stáje, slibuju.“
          Kůň zavrtěl hlavou, odfrkl si a netrpělivě podupával. Lux semkla paty a vedla svého znaveného oře vyježděnou
          stopou, která se vinula k hlavním branám Zkamenic.
          Město leželo na březích burácející řeky Serpentrion, která pramenila v horách a klikatila se k západnímu
          pobřeží. Městské hradby z leštěné žuly lemovaly linii kopců a budovy za nimi byly postavené z kamene,
          vyzrálého dřeva a zelenkavých střešních tašek. Na východě se tyčila věž chrámu Světlonošů a kotel s ohněm v
          jeho věžičce představoval přívětivé světlo v neodbytném soumraku.
          Lux si stáhla kápi svého modrého pláště a zavrtěla hlavou, aby si rozpustila vlasy. Byly dlouhé a zlatavé a
          lemovaly mladistvou tvář s vysokými lícními kostmi a očima modrýma jako moře, v nichž se zračilo odhodlání.
          Rozepjala kožený pásek, který držel její hůl u sedla, a její lakované ebenové a zlaté tělo měla volně u boku.
          Na věži nad železem lemovanou branou se objevili dva muži, oba vyzbrojeni silným dlouhým lukem z tisu a
          jasanu.
          „Zadrž, poutníku,“ řekl jeden ze strážných. „Brána je zavřená až do rána.“
          „Jmenuji se Luxanna z Korunní stráže,“ řekla. „Je pozdě, to máš pravdu, ale já urazila dlouhou cestu, abych
          vzdala hold svému pradědovi. Byla bych vám zavázána, kdybyste mě pustili dál.“
          Muž zamžoural v šeru, a když ji poznal, oči se mu rozšířily. Už je to několik let, co byla ve Zkamenicích
          naposledy, ale Garen vždy říkal, že jakmile lidé na Lux jednou pohlédnou, nikdy už jim z paměti nevymizí.
          „Madam z Korunní stráže!“ Odpusťte mi!“ zvolal muž a otočil se k mužům pod sebou. „Otevřete bránu.“
          Lux s Plamínkem popošla kupředu, zatímco se pevné dřevo brány za doprovodu břinkotu těžkých železných řetězů
          zvedalo a zasouvalo do kamenného barbakanu. Jakmile se zvedlo dostatečně, Lux pod ním projela a na druhé
          straně na ni čekala narychlo svolaná čestná stráž – deset mužů v kožených hrudních plátech a modrými plášti
          zajištěnými stříbrnými špendlíky ve tvaru okřídlených mečů. Byli to hrdí demacijští vojáci, ačkoliv záda měli
          podivně prohnuté a z očí jim čišelo vyčerpání.
          „Vítejte ve Zkamenicích,“ řekl ten samý muž, který k ní promluvil z věže. „Je to pro nás velká čest, má paní.
          Smírčí soudkyni Giselle se uleví, že tu jste. Mohu vám nabídnout oddíl vojáků, který by vás doprovodil domů?“
          „Děkuji, ale to nebude nutné,“ řekla Lux, která se podivovala nad tím, že muž zvolil slovo „uleví“. „Domluvila
          jsem si ubytování u paní Pernille v chrámu Světlonošů.“
          Chtěla se rozjet dál, ale vycítila, že strážný jí chce ještě něco říct, a tak Plamínkovi mírně přitáhla otěže.
          “Madam z Korunní stráže,” řekl strážný. „Přišla jste učinit přítrž naší noční můře?“
          Chrám Světlonošů byl teplý a suchý, a když se Plamínek uvelebil ve stájích, dlouze si promluvila s paní
          Pernille v hlavní síni. Zvěsti o temné magii v lesích a skaliscích kolem Zkamenic se donesly i Světlonošům v
          hlavním městě Demacie a Zářivá Kahina vyslala Lux, aby tuto záležitost prověřila.
          Lux pocítila temnou atmosféru, hned jak vjela do města – plíživý pocit, jako by ji někdo sledoval ze stínů.
          Těch pár měšťanů, které spatřila na ulicích, mělo těžkopádné kroky a uondaná těla.
          Nad Zkamenicemi se vznášel závoj strachu, ale bylo to ještě horší, než si Lux myslela.
          „Jde o Lucu, syna soudkyně Giselle,“ vysvětlila paní Pernille, plavovlasá žena v bledé róbě světlonošské
          léčitelky.
          „Co je s ním?“ zeptala se Lux.
          „Před dvěma dny se ztratil,“ vysvětlila Pernille. „A lidé jsou si jistí, že ho zajal jakýsi temný mág pro své
          strašlivé účely.“
          „Proč si to myslí?“
          „Zeptejte se mě ráno,“ řekla Pernilla.
          Lux se probudila s křikem, srdce jí bušilo v hrudi a dech měla přerývaný a sípavý. Mysl jí naplnila hrůza;
          noční můra o ostrých hácích, které ji stahovaly pod zem, o smrdutém bahně, které jí plnilo ústa, a o temnotě,
          která navždy zadusila její světlo. Lux zamrkala, aby z očí zahnala hrozné výjevy ze snu, a koutkem oka si
          všimla ustupujících stínů. V ústech cítila výraznou pachuť zkaženého mléka, což byla neklamná známka
          přetrvávající magie. V dlaních vyvolala přízračnou zář. Místnost naplnilo světlo a díky němu zmizely i
          poslední zbytky noční můry. Prostoupilo jí teplo a kůže se jí leskla jemnou mlhou povědomého pestrobarevného
          světla.
          O patro níž zaslechla hlasy, a tak pěsti zaťala. Světlo ustoupilo a pokoj nadále ozařovaly pouze sinalé
          sluneční paprsky, jež prosvítaly okenicemi. Lux si přitiskla ruce na spánky, jako by ze své mysli chtěla ty
          otřesné vidiny vytlačit. Snažila se vybavit si z noční můry určité okamžiky, ale vrátil se jí pouze pach
          kyselého dechu a temnota, která ji tlačila k zemi.
          Lux vyprahlo v krku, a tak se rychle oblékla a vzala si svou hůl z rohu místnosti. Sestoupila do chrámové
          kuchyně, a přestože na jídlo neměla pražádnou chuť, připravila si snídani skládající se z chlebu a sýra. Po
          prvním soustu jí ústa naplnila chuť pohřební zeminy, a tak jídlo odložila.
          „Teď už chápete?“ zeptala se Pernille, která vešla do jídelny a posadila se k jejímu stolu. Pleť pod
          Pernillinýma očima byla fialová kvůli nedostatku spánku, kůži měla bledou, místy zbarvenou do záře ohně.
          Teprve teď si Lux všimla, jak nesmírně znavená Pernille byla.
          „O čem se vám zdálo?“ zeptala se Lux.
          „O ničem, co bych si chtěla připomenout tím, že o tom budu mluvit nahlas.“
          Lux pomalu přikývla. „V tomhle městě je něco strašlivě špatně.“
          Plamínek zaržál, když ji spatřil. Uši měl sklopené k lebce a oči rozšířené. Přitulil se k ní nosem a ona ho
          pohladila po perlově bílém krku a po ramenou.
          „Tobě se taky něco zdálo?“ zeptala se a kůň pohodil hřívou.
          Lux ho rychle osedlala a vyrazila k severní zkamenické bráně. Slunce vyšlo již před hodinou, ale město se
          ještě zcela neprobralo k životu. Z výhní nestoupal žádný kouř, z pekáren se nenesla žádná vůně čerstvého
          chleba a dveře svých obchodů mělo otevřeno jen velmi málo rozmrzele vyhlížejících kupců. Demacijci byli
          pracovití, ukáznění a pilní, takže pohled na to, jak pohraniční město začíná s každodenní prací tak pozdě, byl
          krajně neobvyklý. Ale jestliže si Zkameničtí protrpěli stejnou noc jako ona, nemohla jim dávat za vinu, že se
          jim pomalu vstávalo.
          Projela bránou na otevřená pole před městem a nechala Plamínka, ať si protáhne zatuhlé svaly, než se vrátili
          zpět na blátivou cestu. Její hřebec si před mnoha lety zlomil nohu, ale rychlost jeho trysku tím nijak
          neutrpěla.
          „Jen klid, chlapče,“ řekla Lux, když vjeli do lesa.
          Ve vzduchu se vznášela silná vůně borovic a divokých květů a Lux si užívala omamné přírodní aroma severního
          podnebí. Listnatou klenbou pronikaly lomené paprsky slunečního světla. Ze zápachu vlhkého bahna jí zamrazilo v
          zádech, když si nakrátko připomněla svůj zlý sen. Vyrazila hlouběji do lesa a sledovala cestu, která se
          klikatila dál na sever. Lux sundala ruku z otěží a natáhla se po třpytivém slunečním paprsku – následně
          ucítila, jak v ní zavířila magie. Poddala se tomu a cítila, jak se světlo v nitru její bytosti rozlévá po
          celém těle jako elixír.
          Její svět se rozsvítil, když magie zaplavila její smysly – barvy lesa byly nepřirozeně syté a plné života.
          Viděla, jak se ve vzduchu vznášejí třpytící se částečky světla, slyšela dech stromů i vzdechy země. Vidět svět
          takto – živý a plný energie, která prostupovala vším živým – bylo tak neuvěřitelné. Od stébel trávy až po
          silné železbřízy, jejichž kořeny prý sahají k samému srdci světa.
          Po hodině jízdy pestrobarevným lesem narazila na rozcestí, přičemž jedna cesta vedla na východ – do
          dřevorubeckého města, pokud jí slouží paměť – a ta druhá klesala na západ do osady vybudované kolem bohatého
          dolu na stříbro. Její otec na tomto dolu vlastnil podíl a její oblíbený špendlík na plášť byl vyroben z kovu
          vytěženém právě v jeho hlubinách. Mezi těmi dvěma hlavními cestami byla ještě menší stezka, sotva znatelná a
          vhodná jen pro osamělé jezdce či ty, co šli po svých.
          Být to před sedmi lety, byla by se vydala touto stezkou. Nyní Lux přemýšlela o tom, proč se zdráhá vést
          Plamínka tímto směrem. Nepotřebovala tudy jet, neboť příběh o tom, že přišla uctít svého praděda, byl pouhou
          zástěrkou. Lux zavřela oči a rozpažila, přičemž nechala magii proudit z prstů a třpytící se špice její hole.
          Nadechla se, takže jí plíce naplnil studený vzduch, a nechala k sobě promluvit světlo lesa.
          Mluvilo v kontrastních odstínech světla a stínu, jiskrných barev a živoucího osvícení. Cítila, jak světlo
          vzdálených hvězd padá dolů jako mlha – světlo, které obklopovalo další světy a národy. Tam, kde se světlo
          Demacie utápělo ve stínu, s sebou trhla. Tam, kde vyživovalo něco živého, se uklidnila. Lux se otočila v
          sedle. Smysly měla mnohem ostřejší než většina ostatních smrtelníků a hledala sílu, která se vznášela nad
          touto zemí jako kletba. Slunce už bylo skoro v nadhlavníku a Lux se zamračila, jak to s jakostí světla v lese
          otřáslo. Cítila stíny tam, kde by žádné stíny být neměly – ukrytou temnotu tam, kde by mělo existovat pouze
          světlo. Dech jí uvízl v hrdle, jako by jí krk svírala ruka, a náhle jí projela vlna závratě. Oční víčka se jí
          zatřepotala a pomalu se zavřela, jako by ji něco zatahovalo do bdělého snění.
          Les kolem ní náhle ztichl. Listy stromů či stébla trávy nenarušoval ani ten sebemenší závan větru.
          Stříbrokřídláci byli zticha a zvuk zvířat ustal. Lux zaslechla slabý šustot stahovaného pohřebního rubáše.
          Spát…
          „Ne,“ řekla a sevřela svou hůl, ale nepřirozená únava se přes ni přetáhla jako pohodlná deka, hřejivá a
          všeobjímající. Luxina hlava poklesla a ona na kratičký okamžik zavřela oči.
          Praskot zlomené větve a skřípot kovu Lux přiměl oči otevřít. Zhluboka se nadechla a chlad v plicích ji zase
          bleskově probral. Zamrkala, aby z očí zahnala stíny, a vydechla ledový vzduch, když svou magii vtáhla zpátky
          do sebe. Zaslechla muže na koních, cinkot uzd a otěží a skřípot kovu o kov. Jezdci, ve válečné zbroji. Alespoň
          čtyři, možná i víc.
          Lux se nebála. Tedy zatím se nebála a rozhodně ne lidí. Nejnaléhavější hrozbu představovala ta temnota, která
          číhala v lese, ať už to bylo cokoliv. Její síla byla nejistá, její schopnosti působily dojmem, že tu někdo
          zkoumá hranice toho, co dokáže. Přitáhla Plamínkovi otěže, otočila ho na druhou stranu, připravená čelit tomu,
          co se blíží, ať už je to cokoliv. Freljordští nájezdníci? Na námořní piráty byla až příliš ve vnitrozemí, a
          kdyby padla jedna z velkých horských pevností, určitě by o tom slyšela. Psanci? Možná. S těmi by se Lux
          vypořádala. Nechala magii probublávat mezi konečky prstů, připravená rozpoutat svou moc pomocí výbojů ničivého
          světla.
          Listoví před ní se rozestoupilo a do jejího zorného pole vyjelo pět jezdců.
          Byli to silní muži, obrnění od hlavy až k patě v lesklé válečné zbroji. Seděli na šedých hřebcích s širokou
          hrudí, z nichž každý dosahoval výše skoro šesti stop a každý měl na sobě kobaltově modrý kropíř. Čtyři z nich
          měli tasené meče, zatímco pátý měl svou čepel se zlatým jílcem zasunutý v lakované modré pochvě na zádech.
          „Luxanno?“ řekl tento jezdec hlasem tlumeným hledím přílby.
          Lux vydechla, když si rytíř sňal přilbu a odhalil tmavé vlasy a rysy jakoby tesané do žuly, které byly tak
          dokonalým vtělením celé Demacie, že se divila, že ještě nejsou na žádné minci.
          „Garene,“ vydechla Lux.
          Její bratr si přivedl čtyři členy Neohrožené gardy.
          Být členem jakéhokoliv jiného vojska, čtyři válečníci by představovali nicotnou sílu, ale každý válečník
          Neohrožené gardy byl hrdina, legenda opředená příběhy o udatnosti tesané do čepelí jejich mečů. O jejich
          skutcích se vyprávělo dokola a dokola u hospodských stolů a krbů po celé Demacii.
          Ten tmavovlasý s jiskrným pohledem byl Diadoro, vousatý šermíř, který dokázal udržet Truchlivé brány proti
          obrněné hordě trifarské legie celý den. Po jeho boku byl Sabator z Jandelle, přemožitel odporného hlubodraka,
          který se každých sto let probouzel, aby se krmil, ale který už se nikdy neprobudí. Jeho tesáky visely v
          trůnním sále krále Jarvana vedle nově pověšené dračí lebky, kterou přitáhl jeho syn se svou záhadnou
          společnicí.
          Útlejší, ale o nic méně impozantní byla Varya – ta, která velela útoku na palubách flotily mořských vlků u
          Úsvitné tvrze. Jejich lodě podpálila, a přestože sama utrpěla téměř smrtelné zranění, porazila jejich zuřícího
          vůdce. Rodian, její dvojče, vyplul na sever do Ledržavu a vypálil freljordské přístavní město do základů, aby
          už se nikdo z nich neodvážil plout na jih a tam páchat škody.
          Lux je znala všechny, ale nad představou, že by dnes večer u stolu poslouchala jejich legendy, obrátila oči v
          sloup. Ano, byli to hrdinové Demacie a uznání si nepochybně zasloužili, ale slyšet podesáté o tom, jak Sabator
          sešplhal hloubodrakovým jícnem, nebo o tom, jak Varya umlátila Grelmorna k smrti rozbitým pádlem, bylo na Lux
          až příliš.
          Když se po cestě vraceli do Zkamenic, jel Garen vedle ní. V rámci pátrání po synovi smírčí soudkyně či
          jakékoliv známky čehokoliv nekalého kroužili kolem města, dokud denní světlo nezačalo slábnout, ale nenašli
          vůbec nic. Vzhledem k hluku, který Garen se svou Neohroženou gardou dělali, by ale jakýkoliv případný
          služebník temnoty měl spoustu času utéct a schovat se. Pět válečníků v těžkých plátech se přísně vzato
          nepohybovalo kradmě a bez své magie Lux nedokázala vycítit zdroj temné síly, který cítila tam na rozcestí.
          „Tys vážně přijela navštívit hrobku pradědečka Zkamena?“
          „Však jsem to říkala, ne?“
          „Ano,“ odpověděl Garen. „Říkala. Jen mě to překvapuje. Vzpomínám si, jak matka říkala, že se ti sem posledně
          nechtělo.“
          „Divím se, že si to pamatuje.“
          „Ale pamatuje,“ řekl Garen, aniž by se na ni podíval. „Když se slečně Luxanně z Korunní stráže něco nelíbí,
          obloha potemní, dešťové mraky se vyprázdní a lesní zvěř se schová do úkrytu.“
          „Děláš, jak kdybych byla nějaký rozmazlený fracek.“
          „Vlastně jsi trochu byla,“ řekl Garen a jeho letmý náznak úsměvu ztlumil žahavost jeho slov jen částečně.
          „Tobě procházely věci, za které by mně zmalovali záda. Matka mi vždycky říkala, abych si nevšímal těch věcí,
          co jsi dělala.“
          Ta slova mezi nimi visela a Lux odhlédla pryč, připomněvši si, že by svého bratra neměla podceňovat. Lidé ho
          znali jako upřímného a přímého, s obstojnými znalostmi taktiky a válečných strategií, ale jen málokdo ho
          považoval za mazaného či vychytralého.
          A Lux věděla, že to byla chyba. Ano, Garen byl jednoduchý válečník, ale jednoduchý neznamená hloupý.
          „Co myslíš, že se stalo s tím klukem?“ zeptala se Lux.
          Garen si rukou pročísl vlasy.
          „Kdybych měl hádat, řekl bych, že utekl z domova,“ pronesl. „Nebo se rozhodl, že vyrazí za dobrodružstvím, a
          ztratil se někde v lese.“
          „Takže si nemyslíš, že ho unesl nějaký temný mág?“
          „Možné to rozhodně je, ale Varya a Rodian touto cestou projížděli sotva před půl rokem a nenašli žádný důkaz
          nepřirozených kouzel.“
          Lux přikývla a zeptala se: „Už jsi ve Zkamenicích někdy nocoval?“
          „Ne,“ odpověděl Garen, když se jim opět naskytl výhled na město. „Proč se ptáš?“
          „Jen tak.“
          „Tam dole se něco děje,“ řekl Sabator a rukou si stínil oči před zapadajícím sluncem.
          Garen se rychle podíval tam, kam ukazoval jeho válečník, a veškerá uvolněnost mu náhle zmizela z tváře. Celý
          jeho posed se změnil, svaly se napjaly a připravily se na boj a pohled měl zcela soustředěný. Válečníci z
          Neohrožené gardy kolem něj utvořili formaci a byli připraveni v mžiku vyrazit.
          „Co se děje?“ řekla Lux.
          Rozlícený dav hnal jednoho kulhajícího muže ulicemi směrem k tržišti. Neslyšela, co pokřikují, ale na to, aby
          ucítila jejich hněv a strach, žádná slova nepotřebovala.
          „Gardo! Vyrážíme,“ zvolal Garen a přiměl svého oře k pohybu.
          Plamínek byl rychlý kůň, ale ani on se nedokázal vyrovnat obilím krmeným demacijským válečným hřebcům. Než Lux
          projela branami, městem se začaly ozývat křičící hlasy. Plamínkovy boky se leskly potem a jeho železem pobitá
          kopyta vyrážela z dlažebních kostek jiskry. Lux svého koně přinutila zastavit, když dorazila na zalidněné
          tržiště, seskočila ze sedla a spatřila výjev, který po celé Demacii vídala až příliš často.
          „Ne, ne, ne…“ zamumlala, když viděla, jak dva strážní táhnou plačícího muže na dražební plošinu, na které se
          obvykle prodával a kupoval dobytek. Muž měl šaty zbrocené krví a úpěnlivě kvílel. Před ním stála žena v róbě s
          bronzovými křídly lemované hermelínem, jakou nosili demacijští smírčí soudci – pravděpodobně Giselle. Na
          náměstí byly stovky zkamenických měšťanů, kteří na muže křičeli. Síla jejich nenávisti byla hmatatelná a Lux
          cítila, jak se jí magie dere k povrchu kůže. Potlačila sílící světlo a protáhla se davem, když spatřila Garena
          stát u schůdků vedoucí na dražební plošinu.
          „Aldo Dayane,“ řekla smírčí soudkyně Giselle hlasem plným emocí. „Prohlašuji tě za vraha a společníka temného
          mága!“
          „Ne!“ křičel muž. „Vy to nechápete! Byly to příšery! Já je viděl, jejich pravou tvář! Byla to temnota. Nic než
          temnota!“
          „Doznává se!“ zvolala Giselle.
          Dav odpověděl řevem a z každého hrdla byla slyšet sílící touha po pomstě. Vypadali odhodlaní vrhnout se na
          dražební plošinu a rozsápat Aldu Dayana na kusy a možná by se jim to i povedlo nebýt čtyř válečníků Neohrožené
          gardy, kteří stáli po jejích okrajích s tasenými meči.
          „Co se děje? Co se stalo?“ zeptala se Lux, když došla ke Garenovi.
          Garen se na ni nedíval, oči měl upřené na klečícího muže.
          „Zavraždil svou ženu a děti v posteli, pak vyběhl na ulici a napadl své sousedy. Rozsekal tři lidi sekerou,
          než ho dokázali zadržet.“
          „Proč by něco takového dělal?“
          Garen se na ni konečně otočil. „Proč myslíš? Poblíž musí být nějaký mág. Tohle místo svírá temnota. Pouze
          temný vliv nějakého čaroděje by dokázal dohnat věrného demacijského občana k tak odporným činům.“
          Lux spolkla naštvanou odpověď a protlačila se kolem Garena. Vystoupala po schůdcích na plošinu a přešla ke
          klečícímu muži.
          „Madam z Korunní stráže? Co to děláte?“ dožadovala se Giselle.
          Lux si jí nevšímala a zvedla muži hlavu. Tvář měl samou modřinu, jedno oko bylo tak napuchlé od rány obuškem
          či pěstí, že na něj neviděl. Z nosu mu proudem tekla krev a hlen a z rozseknutého rtu mu kanuly provazce slin.
          „Podívej se na mě,“ řekla a mužovo zdravé oko se na ni pokusilo zaostřit. Bělmo oka měl podlité krví a očnici
          měl zbarvenou dofialova jako člověk, který nespal už několik dnů.
          „Dayane, dobrý muži, řekni mi, proč jsi zabil svou rodinu,“ pronesla Lux. „Proč jsi napadl své sousedy?“
          „To nebyli voni. Ne. Já to viděl. Nebyli to voni, byly to… příšery…“ vzlykal muž. „Temnota potažená kůží. Je
          mezi náma celou dobu! Vzbudil jsem se a viděl jejich pravou tvář! Tak jsem je zabil. Musel jsem to udělat.
          Musel!“
          Lux vzhlédla, když se u jejího ramene objevila soudkyně Giselle. Lux viděla, jak se jí ve tváři zračí žal, ze
          kterého bolela duše. Během posledních dvou dnů zestárla o deset let. Soudkyně s nechutí shlížela na Aldu
          Dayana a pěsti měla zaťaté v bok.
          „Zabils mého Lucu?“ zeptala se a hlas jí skřípal žalem. „Zabils mého syna? Jen proto, že byl jiný?“
          Hlasité výkřiky z davu se dožadovaly pomsty, zatímco se slunce zapadlo za obzor a stíny se protáhly. Aldu
          Dayana zasáhla hrstka bláta a hnoje, zatímco jeho bývalí přátelé a sousedé volali po jeho smrti. Mlátil sebou
          v sevření stráží, z úst mu odlétala pěna a plival krvavé sliny.
          „Musel jsem je zabít!“ křičel a vzdorovitě zíral na své obviňovatele. „Nebyli to voni. Jen temnota, nic než
          temnota. Moh to bejt kdokoliv z vás!“
          Lux se obrátila zpět k soudkyni Giselle.
          „Co jste myslela tím, že je váš syn jiný?“
          Giselle byla zcela pohlcena svým žalem, ale Lux nahlédla dál a spatřila tam jakýsi tajný stud. Oči smírčí
          soudkyně byly podlité krví a lemované temnými šmouhami vyčerpání, ale ani to nedokázalo skrýt stejný výraz,
          který Lux viděla v očích své matky, kdykoliv se její schopnosti zamlada vymkly kontrole. Byl to ten stejný
          výraz, který občas viděla v očích svého bratra, když si myslel, že se nedívá.
          „Co jste tím myslela?“ zeptala se znovu.
          „Nic,“ řekla Giselle. „Nic jsem tím nemyslela.“
          „Jak jiný?“
          „Prostě jiný.“
        </p>
      </div>
      <div class="col-md-6 col-sm-12">
        <p class="v h text-center p-4">
            Lux už takové vytáčky slyšela dřív a najednou přesně věděla, jak je syn smírčí soudkyně jiný.
            „Už jsem slyšel dost,“ řekl Garen, který vystoupal na plošinu a vytáhl z pochvy svůj dlouhý sunocelový meč, až
            to zasyčelo. Nepředstavitelně ostrá čepel se v soumraku leskla.
            „Garene, ne,“ řekla Lux. „Děje se tady ještě něco jiného. Dovol mi s ním promluvit.“
            „Je to zrůda,“ prohlásil Garen a přetočil si meč na rameno. „I kdyby to nebyl služebník zla, je to pořád vrah.
            Může ho stihnout jen jediný trest. Soudkyně?“
            Giselle odhlédla od Lux a oči měla zalité slzami. Přikývla.
            „Aldo Dayane, shledávám tě vinným a povolávám Korunního strážce Garena z Neohrožené gardy, aby vykonal
            demacijskou spravedlnost.“
            Muž pozvedl hlavu a Luxiny oči se zúžily, když ucítila jakýsi bodavý pocit, jak jím… něco prochází. Náznak
            čehosi plíživého. Než si tím mohla být jistá, odplazilo se to zase pryč, ale z toho závanu ledového vzduchu se
            jí zježily chloupky na krku.
            Dayanovy končetiny sebou zaškubaly, jako by to byl nějaký pomatený poutník stižený třesavou nemocí. Cosi
            zašeptal, sípavě a mdle, když Garen pozvedl svou zbraň a chystal se k popravčímu úderu. Dayanova poslední
            slova se téměř utopila v záplavě souhlasných výkřiků z davu, ale když se Garen rozmáchl svým mečem, konečně si
            je spojila dohromady.
            Světlo pohasíná…
            „Počkej!“ zvolala.
            Garenův meč jedním mocným úderem oddělil muži hlavu od těla za řevu spokojeného davu. Tělo se sesulo na
            plošinu a z pahýlu na krku mu crčely dva oblouky krve. Hlava se odkutálela Giselle k nohám, zatímco z mrtvoly
            Aldy Dayana se řinul propletený sloup kouře jako černá žluč vytékající z masového hrobu. Smírčí soudkyně se
            zhrozila, když se z lebky mrtvého muže vynořil přízračný tvar se zahnutými spáry a žhnoucíma očima.
            Přízračná temnota se se zlomyslným uchechtnutím vrhla na soudkyni. Ta vykřikla, když jí temnota prošla a záhy
            se rozplynula jako jiskry rozváté větrem. Lux pocítila závan skonu oné věci, energii tak odpornou, tak
            záštiplnou a tak nelidsky zlou, až se tomu nechtělo věřit. Soudkyně Giselle se s vyděšeným pláčem zhroutila,
            její tělo bylo bledé.
            Lux klesla na jedno koleno, když se v jejím nitru zjevila přehršel strašlivých vidin; dusivý strach z toho, že
            ji pohřbí zaživa, z toho, že ji vlastní bratr vyžene z Demacie, z tisíců způsobů, jak by mohla zemřít pomalou
            a bolestivou smrtí. Její vnitřní světlo se vzpíralo těmto hrůzným vidinám a v Luxině dechu se leskly částečky
            světla, jak z úst vyplivla pachuť smrti.
            „Lux…“
            Garen šeptal a jí chvíli trvalo, než jí došlo, jak ho vůbec mohla slyšet přes ten jásající dav. Lux odvrátila
            zrak od vzlykající soudkyně a cítila ve svém těle zuřivý příboj magie.
            Dav stál v naprostém tichu.
            „Lux, co se děje?“ zeptal se Garen.
            Lux zamrkala, aby se zbavila těch hrůzostrašných výjevů, které se jí stále vypalovaly do mysli, a sledovala
            Garenův pohled, zatímco válečníci Neohrožené gardy přispěchali ke svému veliteli.
            Pak, jeden po druhém, padli lidé ze Zkamenic na zem, jako by se jim prostě z těla najednou vytratil veškerý
            život.
            Lux zatnula zuby a donutila se vstát.
            Slunce už téměř zmizelo za západní zkamenickou hradbou a její ústa se otevřela dokořán, když spatřila, jak z
            bezvědomých těl obyvatel města stoupaly podivné tvary z černých výparů. Každý z nich byl jiný a Lux sledovala,
            jak se shromažďuje zástup démonů v noxijské zbroji, obrovských pavouků, mnohohlavých plazů, obřích démonických
            válečníků s ojíněnými sekerami, velkých mladých draků se zuby jako obsidiánové dýky a houf věcí, které
            příčetná mysl nedokázala popsat.
            „Čáry,“ prohlásil Garen.
            Stínoví tvorové neslyšně klouzali vzduchem a blížili se k plošině. Hotový příliv děsů jako ze zlých snů.
            „Co jsou zač?“ zeptala se Varya.
            „Zhmotněné nejtemnější noční můry zkamenického lidu,“ řekla Lux.
            „Jak to víte?“ dožadoval se Sabator.
            „Prostě to vím,“ řekla Lux s vědomím, že tu nemůže zůstat a bojovat. Její schopnosti by se nejlépe uplatnily
            jinde a Neohrožená garda se tady o sebe dokáže postarat sama. Dala si palec a ukazovák na spodní ret a
            zašeptala vyvolávací formuli, načež se obrátila ke Garenovi.
            „Vím, jak to zastavit,“ řekla.
            „Jak?“ zeptal se Garen, aniž by spustil oči z blížícího se démonického zástupu.
            „Na tom nezáleží,“ odvětila Lux. „Prostě… zkuste vydržet, dokud se nevrátím.“
            Lux odběhla na okraj plošiny, zatímco Plamínek cválal mezi tvory. Její oř jimi prošel bez potíží, neboť jeho
            sny a noční můry ani v nejmenším nezajímaly moc, která se nyní šířila po Zkamenicích. Lux seskočila z plošiny,
            zachytila se Plamínkovy hřívy a jedním plynulým pohybem se vyšvihla na jeho hřbet.
            „Kam jedeš?“ dožadoval se Garen.
            Kůň se postavil na zadní a Lux se obrátila v sedle, aby svému bratrovi odpověděla.
            „Jak jsem řekla,“ vykřikla. „Jedu vzdát hold našemu pradědečkovi Fossianovi!“
            Garen sledoval, jak jeho sestra cválá temným zástupem a opatrně si brázdí cestu padlými obyvateli města.
            Chamtivé spáry se po ní sápaly, ale ona se s Plamínkem dokázala každému výpadu vyhnout. Lux vyjela z
            přízračného houfu a zastavila se jen natolik, aby směrem ke svému bratrovi pozvedla svou hůl se zlatou
            špičkou.
            „Za Demacii!“ zvolala.
            Neohrožená garda břinkla svými meči o štíty.
            „Za Demacii!“ odpověděli všichni jako jeden muž.
            Lux obrátila koně a tryskem vyjela z města. Garen si protáhl ramena, očekávaje námahu z boje nablízko, a
            pozvedl svůj meč.
            „Sešikovat!“ vykřikl a jeho válečníci zaujali bojový postoj. Varya s Rodianem stáli po jeho levici a Sabator s
            Diadorem po pravici.
            „Jsme Neohrožená garda,“ pronesl Garen a meč si dal před tvář tak, aby mu záštita lemovala oči. „Nechť vaši
            čepel vede odvaha a bystrý zrak.“
            První se k plošině dostali jako ropa černí démoničtí chrti, kteří skákali kupředu s drásavými tesáky a
            obnaženými zuby. Garen s Neohroženou gardou se s nimi srazili s tasenými meči a štíty zaklesnutými do sebe.
            Narazila na ně drtivá zeď ze železa. Ačkoliv byli jejich nepřátelé stvořeni ze stínu a zášti, bojovali schopně
            a zuřivě. Garen vykročil, bodl svou čepelí do hřbetu jedné svíjející se šelmy a rozpáral ji až tam, kde by
            měla mít páteř. Příšerný přízrak vybuchl s úzkostlivým křikem v oblak černého prachu.
            Garen sekl mečem vzhůru a ustoupil s kosou otočkou. Jeho meč odrazil sápavé čelisti další šelmy. Zakroutil
            svým zápěstím a sklonil rameno směrem k jejímu výpadu. Zatlačil tu věc zpátky a srazil ji na zem. Dupnul jí na
            hruď a šelma se strašlivým řevem pukla. Garenův meč se vrhl zpět, aby vykryl drtivý úder něčeho, co vypadalo
            jako silueta obřího freljordského válečníka. Náraz ho srazil na kolena.
            „Budu bojovat, dokud budu stát!“ procedil zatnutými zuby, s křikem se postavil na nohy a udeřil svým jílcem do
            rohaté lebky brutálního válečníka. Démon se rozpadl v prach a Garen se otočil, aby svůj meč zabořil do břicha
            další stvůry.
            Sabator usekl hlavu jednomu slintajícímu chrtovi a Diadoro svým štítem sekl do syčícího hada, až mu tělo
            rozťal vedví. Varya udeřila jílcem svého meče do cvakajících tesáků démonského válečníka bez tváře, zatímco
            Rodian do protivníka svého dvojčete vrazil svůj meč.
            Po každém smrtícím úderu stínoví tvorové vybuchli v oblak jantarově zbarveného popela. Garenův meč se zablýskl
            a jeho stříbrná čepel se zanořila do těla jedné příšery, která vypadala jako štír.
            Po Garenově hlavě máchly temné pařáty. Sabatorův štít útok vykryl. Varya tomu tvorovi odsekla nohy, načež se
            rozpadl. Na Rodiana se vrhla odporná kulhavá stvůra a on jí svůj meč zabořil hluboko do tváře bez rysů.
            Příšera vydala smrtelný křik. Ale kdykoliv nějaký stín zabili, na jeho místo nastoupily dva další.
            „Zády k sobě!“ zařval Garen a nárameníky pěti válečníků se srazily k sobě. Bojovali bok po boku v ocelovém
            kruhu, který vypadal jako ostrůvek světla uprostřed temnoty.
            „Ukažte jim sílu Demacie!“
            Lux uháněla lesem a kolem ní se rychle míhaly rozmazané stromy. Z roztažené špice její hole zářilo světlo,
            které jí osvětlovalo cestu žhnoucím jasem. Jet lesem tak rychlým tryskem bylo bezhlavé, i když ji provázelo
            její světlo, ale ona věděla, že ty noční můry, které útočily na Garena a Neohroženou gardu, samy od sebe
            nepřestanou. Lidská představivost byla bezednou studnicí nočních můr; strach ze smrti, z nemocí či ze ztráty
            milovaného.
            Jela po stejné cestě jako dnes ráno a dovolila své magii, aby proudila do Plamínka a dodávala mu nadpřirozený
            zrak. Lux se s ořem hnala nocí a nakonec dorazila na rozcestí, kde se cesty rozcházely. Cest vedoucích na
            východ a západ si nevšímala. Plamínek přeskočil přerostlé kapradí, které téměř zakrývalo cestu na sever.
            Cestu k hrobce jejího praděda Zkamena.
            I když měla své světlo, které kopytům jejího oře dodávalo jistotu, Lux musela zpomalit, neboť cesta se
            klikatila po strmých úžlabinách a vedla nahoru do skalnatých hájů. Čím víc se blížila hrobce, tím víc se
            krajina začala měnit, až nabrala zcela jiný ráz – jako by vypadla z příběhu, kterým se strašily malé děti. Ze
            stromů kanula odporná černá míza, ostnaté větve se jim kroutily do zahnutých pařátů, které se jí sápaly po
            vlasech a plášti. Mezery mezi shluky stromů připomínaly ústa s tesáky a ve větvích snovali jedovatí pavouci
            své lepkavé pavučiny. Země pod nohama začala být rozvláčná a nasáklá poloslanými kalužemi stojaté vody – jako
            když háj opustí všechny víly.
            Plamínek se zastavil před vstupem na stíny zahalenou mýtinu a zvrátil hlavu. Nozdry se mu rozšířily strachem.
            „Jen klid, hochu,“ řekla. „Zkamenova hrobka je přímo před námi. Už jen pár kroků.“
            Ale kůň se nechtěl nechat přemluvit k tomu, aby postoupil byť jen o píď.
            „Jak chceš,“ řekla Lux. „Půjdu sama.“
            Svezla se z koňského hřbetu a vstoupila na mýtinu. Svou hůl držela vysoko. Její světlo blikalo jako lucerna v
            bouři, ale vydávalo dostatek záře, aby viděla.
            Zkamenova hrobka byla mělký travnatý kopeček, který v šeru vypadal černě. Jeho vrchol zdobila hrubá mohyla z
            naskládaných kamenů. Do nebe se vznášel temný kouř, ve kterém se svíjely výjevy prastarých hrůz, jež čekaly na
            svůj okamžik, aby uchvátily svět. Přes velkou kamennou desku, která vyjmenovávala Zkamenovy skutky se linuly
            černé čáry.
            Před ní seděl se zkříženýma nohama malý kluk, kterému mohlo být tak dvanáct třináct let. Jeho hubené tělo se
            kývalo jakoby v transu. Z hrobky se vinuly provazce černého kouře a kroutily se mu kolem krku jako škrtící
            výhonky.
            „Luco?“ zeptala se Lux.
            Když chlapec uslyšel její hlas, přestal se kývat.
            Obrátil tvář k Lux, která znejistěla, když spatřila jeho černé oči bez duše. Na tváři se mu rozlil krutý
            úsměv.
            „Už ne,“ pronesl.
            Olbřímí pavouk s nohama zakončenýma háky se tyčil nad Garenem – měl nafouklé břicho, vypouklé oči a cvakající
            čelisti. Garen mu rozsekl hrudník a skopl tvora s bezvládně vlajícími končetinami z plošiny, načež se tvor
            rozsypal.
            Se zapřenýma nohama Garen ucítil spalující chlad ve svalu na rameni, když se mu černý spár zabořil do
            nárameníku. Kov však nepovolil ani nepraskl. Dráp jím nerušeně projel a Garen cítil, jak se mu tělem rozlévá
            odpudivý pocit zhnusení. Ucítil smrdutý pach hrobní hlíny; smrad plesnivé zeminy ze staletí staré hrobky.
            Bojoval s bolestí tak, jak k tomu byl odjakživa veden.
            Rodian padl na kolena, když se hákovitá čepel vyhnula jeho štítu a zabořila se mu do boku. Vydal bolestný
            výkřik a sklonil štít.
            „Na nohy!“ zařval Garen. „Setřeste bolest.“
            Rodian se narovnal, stydě se za své pochybení, zatímco se stínové stvůry dál překotně hnaly k Neohrožené
            gardě.
            „Nepřestávají se objevovat další!“ vykřikla Varya.
            „Tak my nepřestaneme bojovat!“ odpověděl Garen.
           Přestože ze všeho nejvíc chtěla Lux z této strašidelné mýtiny odejít, přistoupila k mladému chlapci. V očích
            se mu vlnila temnota jako noční můry, které čekají na to, až se zrodí z úrodné půdy lidské křehkosti. Ucítila,
            jak si ji měří chladná a vypočítavá mysl.
            Luca přikývl a ladně se postavil na nohy. Mumlající stíny se shromáždily na okraji mýtiny. Příšery a hrůzy se
            k ní přibližovaly, aby ji obklíčily, ale držely se tak akorát mimo dohled.
            „Ty máš nočních můr spoustu,“ řekl. „Asi ti rozbiju hlavu kamenem a všechny je shrábnu.“
            „Luco, tohle nejsi ty,“ řekla.
            „Řekni, kdo si myslíš, že to je?“
            „Démon v té hrobce,“ řekla Lux. „Myslím, že když lidi pohřbívali Fossiana, nebyl ten démon tak mrtvý, jak si
            mysleli.“
            Luca se zakřenil a ústa se mu roztáhla v úsměvu tak širokém, až mu popraskaly koutky úst. Po bradě mu stékaly
            krůpěje krve.
            „Vůbec nebyl mrtvý,“ řekl. „Jen spal. Léčil se. Nabíral síly. Připravoval se.“
            „Připravoval se na co?“ zeptala se Lux a donutila se udělat další krok kupředu.
            Chlapec nesouhlasně zamlaskal a pozvedl káravý prst. Lux se zastavila, nemohouc jít dál.
            „Ale no tak,“ řekl a sehnul se pro ostrý kámen. „Nejdřív si vyříznu jeden zlý sen.“
            „Luco,“ řekla Lux, neschopná pohybu, ale schopná řeči. „Musíš bojovat. Vím, že to dokážeš. Máš v sobě magii.
            Vím to. Právě proto jsi utekl, že ano? Proto jsi přišel jsem, abys byl poblíž někomu, kdo porazil démona.“
            Věc, která přebývala v chlapcově kůži, se zasmála a tráva kolem něj vlivem toho zvuku povadla.
            „Jeho slzy byly jako voda na poušti,“ řeklo to, přistoupilo blíž a kroužilo kolem ní, jako by hledalo to
            nejlepší místo, kde by jí mělo roztít lebku. „Probudily mě, nakrmily mě. Spal jsem tak dlouho, že jsem
            zapomněl, jak sladce chutná utrpení smrtelníků.“
            Chlapec se natáhl a pohladil ji po líci. Lux z toho dotyku projela vlna chladu. Opět dal prst pryč a za ním se
            táhlo kouřové vlákno. Lux naplnil strach z utopení, až se jí navalilo do krku. Po tváři jí začala téct slza.
            „Uspal jsem ho. Jeho sny byly plné hrůz, které se chtěly stát skutečnými,“ řekl chlapec. „Není nijak silný,
            jeho moc je jen zářivým uhlíkem v porovnání s výhní, která hoří ve tvém těle. Kdovíjak jsem se z něj
            nenakrmil, ale po tak dlouhém hladovění je dětský strach hotová hostina. Demacie nahání strach lidem jako on.
            Lidem jako ty.“
            Lux cítila, jak se její magie odvrací od tohoto tvora, jak temnota naplňuje mýtinu a stlačuje její světlo na
            nanicovatou jiskru. Ale i z jediné jiskřičky je možné rozdmýchat oheň, který dokáže pohltit celý les.
            „Nenáviděli ho. Luca to věděl. Vy smrtelníci se tak rychle začnete bát věcí, kterým nerozumíte. Je tak snadné
            rozfoukat plameny a povolat ty nejskvostnější hrůzné vidiny.“
            Lux si protáhla prsty. Bolelo jí to. Ale bolest znamenala, že má nad svým tělem kontrolu. Využila toho.
            Přiživila sílící jiskru ve svém nitru, oddělila ji od svého strachu a nechala ji volně proudit zpět do těla.
            „Luco, prosím,“ řekla, ale každé slovo ji stálo velkou námahu. „Musíš bojovat. Nenech se takhle využívat.“
            Hoch se zasmál. „Neslyší tě. A i kdyby tě slyšel, sama víš, že dělá dobře, když se bojí toho, co by mu jeho
            vlastní lid udělal, kdyby odhalil pravdu. Skutečnost, že je přesně tím, co nesnášejí. Mág. Ty bys měla velice
            dobře vědět, jaké to je.“
            Luxiny paže zachvátila bolest, která se jí šířila dále do hrudi. Chlapcovy oči se zúžily, když vycítil sílící
            magii.
            „Vím to až moc dobře,“ řekla. „Ale nehodlám se nechat ovládat strachem.“
            S bolestným výkřikem provedla Lux výpad svou holí k chlapci. Končetiny ji pálily a její úder byl nemotorný.
            Chlapec uskočil, ale příliš pomalu. Zlatavá špice její hole mu odřela kůži na tváři.
            Okamžik spojení byl prchavý, ale postačil.
            Neohrožená garda bojovala brutálně účinnými seky mečem a drtivými údery štítem, ale nemohli bojovat věčně.
            Stíny je nakonec unaví a zaplaví.
            Zleva zaútočil houf svíjejících se věcí se sápavými pažemi, odrážejíce Diadorovy údery svými těly. Jeden úder
            se mu odrazil od štítu a narazil do jeho nárameníku. Zavrčel a vrazil svůj meč do břicha šelmy s temným tělem
            a dračí hlavou.
            „Nepolevuj!“ napomenul ho Sabator. „Nepouštěj si je k sobě!“
            Garen máchl mečem po kroutící se temnotě; sekem do vnitřností a výpadem do hrudi. Zarazit hluboko a zakroutit.
            Neustávat v pohybu. Pohyb napravo: kvílející hmyzí lebka s tesáky jako dýky. Sekl ji do očí. Lebka zavřeštěla
            a rozpadla se na kouř a žhavé uhlíky.
            Vrhli se na něj další dva tvorové. Na máchnutí mečem neměl prostor. Další úder hruškou meče, kterou tomu
            prvnímu vrazil do hrudi. Druhého bodl do břicha naplocho. Příšery se stáhly. Garen ustoupil a postavil se
            vedle Varyy a Rodiana. Oba byli od přílby po náholeníky pokryti popelem.
            „Musíme udržet linii,“ řekl Garen.
            „Na jak dlouho?“ zeptal se Diadoro.
            Garen se podíval k severu, kde v dáli v lese zářilo světlo.
            „Dokud bude Lux potřebovat,“ řekl Garen s varovným pohledem.
            A stíny se na ně zase vrhly.
            Lux nalila své světlo do Lucy a mýtinou otřásl výbuch oslepující záře. Příšera v mladém chlapci byla vyrvána z
            těla a vydala ze sebe kvílející skřek plný běsu a zoufalství. Lux obklopil bílý oheň a splynul se vším kolem
            nich. Temnota uprchla před Luxinou úžasnou silou, neboť její žhnoucí světlo zahnalo její stín. Rostoucí zář
            nadále nabírala na síle, až už nebylo možné vidět hrobku ani les – pouze nekonečně rozlehlou bledou nicotu.
            Před ní seděl mladý kluk s koleny přitaženými k hrudi. Vzhlédl a jeho oči patřily malému, vyděšenému dítěti.
            „Pomůžeš mi?“ řekl.
            „Pomůžu,“ řekla Lux, přišla k němu a sedla si vedle něj. „Ale budeš se muset vrátit se mnou.“
            Zavrtěl hlavou. „To nejde. Já se moc bojím. Tam někde je ten strašlivej pán.“
            „Ano, je, ale spolu ho dokážeme porazit,“ řekla. „Já ti pomůžu.“
            „Vážně?“
            „Když mi to dovolíš,“ řekla Lux a usmála se. „Vím, čím si procházíš a jak se bojíš toho, co se stane, když
            lidé zjistí, co dokážeš. Věř mi, já si tím prošla taky. Ale ty se bát nemusíš. To, co se v tobě skrývá, není
            zlo. Není to temnota. Je to světlo. Je to světlo a já ti ho můžu pomoct ovládat.“
            Natáhla ruku.
            „Slibuješ?“ zeptal se.
            „Slibuju,“ přikývla Lux. „Nejsi sám, Luco.“
            Chlapec se jí chytil za ruku jako tonoucí provazu.
            Světlo opět zesílilo, bylo až neskutečně jasné, a když pohaslo, Lux viděla mýtinu přesně tak, jak si ji
            pamatovala z dob před sedmi lety. Zelená tráva, pahorek s kamennou mohylou a deskou s popisem Zkamenových
            skutků. Temnota, která les natolik přetvořila, byla nyní pryč. Místo pokřivených stromů byly teď stromy
            obyčejné, obloha byla půlnočně modrá kupole, na které se třpytily hvězdy. Lesní klenbou se ozýval zvuk nočních
            ptačích dravců.
            Luca ji stále držel za ruku a usmíval se na ni.
            „Je ten strašidelnej pán pryč?“
            „Myslím, že ano,“ řekla a cítila, jak se jí z jazyka vytrácí hořkost temné síly. „Alespoň prozatím. Myslím, že
            už asi není v té hrobce, ale tady už není určitě. A to je teď to hlavní.“
            „Můžeme už jít domů?“ zeptal se Luca.
            „Ano,“ řekla Lux. „Můžeme jít domů.“
            Garena naplňoval ochromující chlad. Končetiny probodnuté stínovými spáry měl jako z olova. V žilách mu koloval
            led, který ho mrazil až v samotném srdci jeho duše a zrak mu slábl.
            Sabator a Diadoro leželi na zemi a kůže jim tmavla. Rodian byl na kolenou a hrdlo mu svírala ruka s drápy.
            Varya stále bojovala. Levačka jí visela bezvládně u boku, ale paži s mečem měla stále ještě silnou.
            Garen na jazyku cítil popel a zoufalství. Ještě nikdy nepoznal porážku. Ne takovouhle. I tehdy, když si
            myslel, že je Jarvan mrtvý, našel sílu jít dál. Teď z něj s každým výdechem unikal život.
            Před ním se vztyčila olbřímí postava, rohatý démon se sekerou vytvořenou z temnoty. Vypadala jako nějaký
            divoký válečník, kterého zabil před mnoha lety. Garen pozvedl meč, připraven zemřít s demacijským válečným
            pokřikem na rtech.
            Náhle zavál letní vítr. Na severní obloze zaplál jas jako nový úsvit slunce.
            Stínoví tvorové zmizeli, vítr je rozfoukal jako spálené listí ve vichřici. Vítr i podivná zář se šířily
            náměstím jako rozbřesk a stíny před ním prchaly.
            Garen vydechl a skoro se divil, že se mu to vůbec povedlo. Rodian nasál vzduch do plných plic, zatímco Sabator
            a Diadoro se sbírali ze země. Rozhlíželi se, celí užaslí, jak poslední stíny mizely, a měšťané se začínali
            probírat.
            „Co se stalo?“ zalapala Varya po dechu.
            „To Lux,“ řekl Garen.
            Když se Luca vrátil ke své vděčné matce a paní Pernille ze Světlonošů převzala podrobné pokyny ohledně jeho
            dalšího vzdělávání, Lux a Garen vyrazili k jižní zkamenické bráně v čele Neohrožené gardy. Nálada byla
            sklíčená a nad každým člověkem, kterého na cestě z města potkali, se vznášela hmatatelná vina. Žádný z
            obyvatel Zkamenic si nepamatoval nic, co se stalo po popravě, ale všichni věděli, že na smrti onoho muže mají
            svůj díl.
            „Kéž tě Zahalená dáma přivine na svou hruď,“ pronesla Lux, když míjeli pohřební procesí za Aldu Dayana.
            „Vážně si myslíš, že si zaslouží takovou milost?“ řekl Garen. „Zabil nevinné.“
            „To je pravda,“ souhlasila Lux, „ale chápeš proč?“
            „Záleží na tom? Měl na svědomí zločin a zaplatil za něj.“
            „Samozřejmě, že na tom záleží. Aldo Dayan byl jejich přítel a soused,“ řekla Lux. „Pili spolu pivo v krčmě a
            vyprávěli si spolu vtipy na ulici. Jejich synové a dcery si hráli s jeho dětmi. Kvůli uspěchanému rozsudku
            byla veškerá naděje na porozumění příčiny toho, co ho dovedlo k vražedným činům, ztracená.“
            Garen svůj pohled stále upíral na cestu před sebou.
            „Oni porozumění nechtějí,“ řekl nakonec. „Je jim k ničemu.“
            „Jak to můžeš říct?“
            „Žijeme ve světě, který žádné takové jemné rozdíly nepřipouští, Lux. Demacie čelí velkému nebezpečí od
            strašlivých protivníků ze všech stran: divoké kmeny na severu, roztahovačná říše na východě a moc temných
            mágů, kteří ohrožují samotné tkanivo našeho světa. K absolutně platným pravdám nás dohnaly okolnosti. Když
            umožníme, aby náš úsudek zahalily pochyby, budeme zranitelní. A já nemohu dovolit, aby Demacie byla
            zranitelná.“
            „I za takovou cenu?“
            „Ano,“ přitakal Garen. „Právě proto dělám to, co dělám.“
            „Za Demacii?“
            „Za Demacii,“ odpověděl Garen.
        </p>
      </div>
    </div>
  </section>
  <br>
  <footer class="p-3 mt-5 tz border-top b text-center">
    <h2>&copy; Filip Ostárek 2019</h2>
  </footer>
  <!-- Optional JavaScript -->
  <!-- jQuery first, then Popper.js, then Bootstrap JS -->
  <script src="https://code.jquery.com/jquery-3.3.1.slim.min.js"
    integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo"
    crossorigin="anonymous"></script>
  <script src="https://cdnjs.cloudflare.com/ajax/libs/popper.js/1.14.7/umd/popper.min.js"
    integrity="sha384-UO2eT0CpHqdSJQ6hJty5KVphtPhzWj9WO1clHTMGa3JDZwrnQq4sF86dIHNDz0W1"
    crossorigin="anonymous"></script>
  <script src="https://stackpath.bootstrapcdn.com/bootstrap/4.3.1/js/bootstrap.min.js"
    integrity="sha384-JjSmVgyd0p3pXB1rRibZUAYoIIy6OrQ6VrjIEaFf/nJGzIxFDsf4x0xIM+B07jRM"
    crossorigin="anonymous"></script>
  <script src="https://code.jquery.com/jquery-3.3.1.min.js"></script>
  <script src="https://cdnjs.cloudflare.com/ajax/libs/popper.js/1.14.3/umd/popper.min.js"
    integrity="sha384-ZMP7rVo3mIykV+2+9J3UJ46jBk0WLaUAdn689aCwoqbBJiSnjAK/l8WvCWPIPm49"
    crossorigin="anonymous"></script>
  <script src="https://stackpath.bootstrapcdn.com/bootstrap/4.1.3/js/bootstrap.min.js"
    integrity="sha384-ChfqqxuZUCnJSK3+MXmPNIyE6ZbWh2IMqE241rYiqJxyMiZ6OW/JmZQ5stwEULTy"
    crossorigin="anonymous"></script>
  <script>
    $(function () {
      $("section").hide();
      $("h2").on("click", function () {
        $(this).nextUntil("br").toggle(1500);
      });
    })
    $(function () {
      $("section").hide();
      $("div").on("click", function () {
        $(this).nextUntil("br").toggle(1500);
      });
    })
  </script>
</body>

</html>